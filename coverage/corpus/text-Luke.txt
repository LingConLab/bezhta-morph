илоъ эᴴдо йахъийо шинаб жо аьᴴйддāкьа бехъхъа йегāйāна каламлил хъуллухъ богьцалāна йеᴴйагьийā хабалла чāхал муьхобалъна зукъойо тели аьдамла
вагьалълъобза муьгьканлъилаъ вагьалъос нисол илӏена гьихъхъалакьā къацӏцӏо йахъийа жойлас дул чахал гьоькмо бахъийо диена гьуьрмат кьоддāс теофил
дул малъзи йōйо шинаб жо гьаькъкъаб гаьгьийакьа дибо йакӏо йоᴴкъалъгъа
гьерод ягьудиялиъ ханлъилаъ гаьгьийа замаллиъ зукъона гей абия тухумлис закариялӏо нисоцас гьоᴴс кашиш гьолцос ахъона зукъойо гьарун авараглила наслолас аьдам гьолълъос цāᴴна зукъойо элисабет
гьоллōл къонана зувакъона аллагьлис мāцова валийа бетӏергьаллис къацӏцӏо амрона муъмин лагъликьа тӏаддаб жона йакӏо нилӏна йовāгьийо гьолло
амма гьоллос къова зувакъеэш элисабет зукъона къова бāхъаъцас аьдам гьоллōл къонана зувакъона мех мекьейā сукӏоба
гьоᴴс водолалъ закария гьидела тухумликьа ирга мокъолъ аллагьлил хъуллухъ богьцас зукъойо
кашишлāла аьдатликьа гьолцокьа цӏула йоᴴкъойо бетӏергьаллила билӏоъ эᴴкьена маьгь нийā бохāс готӏ мейал
вагьли йогьцалаъ гисдā гаьгьийа къацӏцӏола аьдамлā какла йовагьийо
вагьалълъо мехлаъ закариял эгāл итӏилло бичаслис малаик малаик эчейо маьгь нийā бохāс готӏ богьцала хирияб мицала кӏетӏакьала рахълиъдā
гьули эгалъ закария гьаьгьелъна гьихлъойо ва йилӏа гьиᴴчӏейо
малаикли гьолцохъа нисойо ми гьицӏāкъа закария аллагьлил дибо гьари доьъа тухъийо дибола ахъхъа элисабети дул оьжо ōс ягья гула ми оьждикьа цāᴴна
дул талигьна рохелна бахъца тели аьдамла рази бāхъца гьули ахъийакьа
судлӏо нисода бетӏергьаллидой аьᴴйдā гьули кьоддāс ахъца гьолцо гъинона чӏаъана хулӏаъас ийола оᴴхаъзу илагьияб ругьлис оцца
израиллис телидāс аьдамла гьолцо гьидела бетӏергьан аллагьлилъдā муьвахолча
иляс авараглислъийо къудратна гьаьлкӏолъина бахъна оᴴкъос гьули гьокцогъа аьᴴйдā ийо абосна къовасна сидил гьоᴴсо йакӏодана йуьᴴвахолал аллагьликьа мутӏиъ бахъаъцасна муъмиллāла гьинолкьа мокъолал кьоддāс оᴴкъолъол халкъ гьаьдур бовал
закария малаиклихъа нисолло лъинкьад дил вагьли йикъеш дона ицлолъна гей дие ахъона мех мекьейо аьдам гей
малаикли гьолцол жаваб нилӏийо до гей аллагьлидой аьᴴйдā гаьгьийо жабраил гьолцо эᴴгьна гей дȳхъа икълашанна рохел нисанна гьинила замаллиъ йахъцала до нисова йаьжлāкьа божаъалъ гьуна же дул йикъе дибо йаьже йохца дȳхъа гьоьшшона нисона йахъаъас до нисойо жо йахъцал
вагьалълъо мехлаъ халкъ гисдā гувабацӏона бечена зукъойо закария оᴴкъаллахъа суле аллагьлила билӏоъос гиса говаъаслӏона гьикмат бāхъна зувакъойо гьоллōл
гиса оᴴкъолъ закария халкъилахъа икълашена ахъеэш гьоглол биджи йахъийо аллагьлила билӏоъ гьолцол аллагьли илгьам гуллолъи гьолълъогъа муьгъаттā гьоглохъа кōдāд ишан богьна икълашейо закария йаьже йохна гьихлъойо
аллагьлила билӏоъ хъуллухъ богьцас водбо йовалъолъ закария билӏогъа эᴴкьейо
ласона гаьчӏел гьолцос ахъо элисабет оᴴх гаьгьийо йахъийо лъина боцо мекьецал гього аьдамлāъ гисакеэш
гьоглӏо нисос зукъойо гьуна вагьлā йогьна гей кьоддāла бетӏергьалли вагьалло водлāъ дӣхъа гьаьй йеᴴхелло аьдамлāъ эᴴдо дӣкьас рогьона болъонна
илънасла бицоъ галилейлила назарет шагьарбаъ
давудила наслолала усуплӏо нисойо сукӏол йоᴴкъал гьаьдур йōйо киббадой аллагьли жабраил малаик э̄ᴴш гьолълъо киббасна цāᴴ зукъойо мариян
малаикли эᴴдокна нисос рази йахъ аллагьлис баркат михъойо бетӏергьан аллагь дȳгъой гей
нисова жойлакьа гьайран йахъна гьихлъойо гьоло вагьло сийо саламди бахъал нуцӏослӏо нисона
гьицӏāкъа мариян лӏо нисойо малаикли гьолълъохъа бичаслис раьгьмат михъойо дул
гьуна ми оᴴх гаьгьийона йахъна дул оьжо ахъца иса гула гьолцокьа цāᴴна
цāᴴ йеᴴкьейо сукӏо ахъца гьолцоъкьā кьоддāлас оьжолӏо нисас гьолцохъа бетӏергьан аллагьли гьули давудила гьинила абола тахликьа голца
гьули ахъца нитоназу якъубила халкъилал пачалъилаъ ханлъина гьолцос гьоᴴсна йолъаъас
марияни малаиклихъа нисолло ахъо йеᴴкьеэшла дил нигъад вагьли ахъца
малаикли жаваб богьна нисос илагьияб ругь мокъос дȳкьа кьоддāлала гьаьлкӏолъилас гьидоци йахъца дул вагьалълъобза гьолцо къовахъа илагьиябна аллагьлис оьжоналӏо нисос
гьуна дибо аьгарай къова бāхъаъцаслӏо нисоцас элисабетна же ицлолъāлъо оᴴх гаьгьийо йахъийо гьолцо къовал илънас боцо гей
аллагьлихъа йахъаъцас жо гьоьшшона гаьъа
бета марияни нисойо гьуна до бетӏергьаллис лагъ гей ми нисогъа йахъала дил бета малаик гьолълъодойс оьчойо
лади водлāъас эдеъзи йахъна мариян йеᴴкьеш ягьудиялила мāьдāла улкалиъ гаьгьийа шагьарбаъ
закарияла билӏоъна эᴴдокна гьолълъо элисабетил салам бōс
мариянис салам тухъийоназу элисабетила оᴴхаъ гаьгьийо къова лахдас гьоло илагьияб ругьлис йоцца
бета гьолълъо йукъо тухъинна нисос барка дул мариян къацӏцӏā ийолāъ эᴴдо же ми баркат михъойо йахъийо баркат гаьгьийо гей дибола оᴴхаъас къова
дӣгъа кьоддāлас ийо дӣдой йоᴴкъойо нāсди дил вагьдо баркат
гьуна дибо салам дил тухъийоназу цӏилӏона диела оᴴхаъас къова лахдāйо
гьолълъокьа божийо ми гьардараб гей судлӏо нисода бетӏергьалли дȳхъа нисойо жо йахъца
марияни нисойо диела йакӏи бетӏергьан кьоддāкӏца
цӏилӏона гей дие ругьна диела аллагьли тиса багъоцалакьа
судлӏо нисода гьаьй йеᴴхелло гьинила пакъираб лагъликьа гьуна дил баркат михъолъ желагъа муьгъаттā къацӏцӏола агьловā дил рец бовас
гьаьлкӏолъи йōлъ дил къудратаб бетӏергьалли гьогцос цāᴴна илагьияб гей
гьинхъа гьийабачӏецала агьло агьлолāкьа раьгьмат гулца
гьинила кад къуватабла ишла йовагьийо цацакӏзи бовагьийо йакӏо чӏугьарабла аьдамла
гьогцо залимабла тахлāкьас тӏуватӏийо пакъирабла кьоддабāкӏийо
нувабаковāл гьолцо кӏетӏо шинаб жо нилӏийо бечедабла гьоьшшона гаьчӏел меццабакӏийо
гьолцо комак бōйо израиллила халкъилал гьинила лагълāл аллагьлил йакӏкьа гей илла умумаллил ирбагьинил гьолцола къавмалил абадул абадийалъ раьгьмат бовал нисойо къутӏи
гьулиъ лъаналъийо боцона багъона мариян кьāь билӏогъа йеᴴкьейо
мех мокъолъ элисабетил оьжо ахъийо
аллагьли букъо гургьел богьна гьолълъол оьжо ахъийо тухълъо гьолълъогъой мадугьаллана аьгарлъина рази бахъийо
белӏнасла водиъ оьждил суннат бовал мокъовā сукӏобāл йатӏийолӏо абокьацой оьждикьана закария цāᴴ гулал
амма ийо нисойолӏо оьждикьа ягья цāᴴ гулал нуцӏослӏо нисона
вагьаллийо цāᴴ гаьгьийо сукӏозу гаьъа дибола аьгарлъилаълӏо нисойолӏо гьогло гьолълъохъа
бета кōдāд ишан богьна абохъа нисолло оьждикьа нӣйо цāᴴд гулал дул йаццалӏо
гьоᴴс кьокькьона йакъоллина закария гьолълъокьа кьодо чахийо оьждикьа ягья цāᴴ гула къацӏцӏā аьжаиб бāхъийо
йаьже йохийо закария вагьаллиъисзу аллагьлил рецна богьна икълашал уьᴴхолъийолӏо
гьулиъ сōᴴгъой гаьгьийā аьдамла йилӏа гьийабачӏейо вагьло хабар ягьудияллила къацӏцӏā мāьдāкьа митемекьейо
вагьло хабар тухъийā пикро бōс зукъойо нӣйо сукӏод ахъал вагьакцо оьждиъкьā лӏо нисона зукъанна бичаслис гьаьлкӏолъи зукъона гей гьокцоъ
илагьияб ругьлисна оцӏна ягьяла або закария аллагьлила каламликьа нисос
букъо рец бетӏергьаллил израиллила аллагьлил судлӏо нисода гьогцо оᴴкъона гьинис халкъ тиса багъойо
гьогцо гьехзу гьинила илагьиябла авараглāъкьā илол йоᴴкъолал кьодо йохийо хъосарлъи жейса йоᴴкъойо гьинис лагъ давудила билӏоъкьā
аллагьли нисойо вагьдā илла тушмаллāкьасна къацӏцӏā иле бāтӏаъцалāкьасна хъосар боваллӏо
илла агьлолал кьодо бохийо раьгьмат бованна вагьлāзу гьинис илагьияб бугъаъцас къутӏина илос або ирбагьинил нилӏийо гьāна йакӏкьа йоᴴкъолална
аллагьли нилӏийа къутӏилакьа зукъойо нисона иле тушмаллāкьас хъосар бōслӏо бета гьогцол гьийабачӏечӏе ибадатна бōслӏо
нитоназу илла оьмролаъ аллагьлил ибадат бовал гьогцос мāцовā валийацойна бāхъна
мина оьжо бичаслила авараглъилаъ бикӏзи овас ми э̄ᴴш кьоддāла гьингъа аьᴴйдā гьинил гьино йеᴴлъелал
гьинила халкъилал хъосарлъи мунагь гьаькълиъис гьоггōл мāцолцаслъи нисал
бичаслила гилъилла раьгьмола мехелло бохъ кьоддāкьа мокъос илол
колӏлӏаъна хеллила гьидоцилаъна бечейāл бахъалъгъа илос хаьбāна рекъеллила гьинолкьа йеᴴйагьалъгъа
ягья укълъис зукъойо аᴴкъло лъайликьа оᴴкъос зукъойо израиллила халкъилал ваъзалил аьгъиъцал гьолцо оьмро бōйо боьчӏчӏа авлахълиъ
гьогло водлāъ август къайсарила амролакьа дуниялликьа гаьгьийа къацӏцӏā аьдамла чāхал нуцӏос зукъона гей
вагьли аьдамла чāхийолъи зукъона гей аьᴴйддāш квиринийли шамлиъ наиблъи йогьцала замаллāъ
мекьейолӏо къацӏцӏā гьӣ гьидела шагьарбāъ жувōл чахиллал
галилеялис назарет шагьарбаъаш аьгъиъна усупна ягьудияллиъ бетлегьемлӏо нисойо давудила шагьарбаъ кьодо эᴴкьейо жу чахиллал судлӏо нисода гьули давудила насло зуриятлисна билӏосна сукӏо зукъойо
гьолцогъой къацӏо зукъойо гьолцол магьар гулло оᴴх гаьгьийо ахъо мариянна
гьулиъ гьоддōл мокъолъ гьоглӏол къова ахъал мех мокъойо
марияни ōйо аьᴴйддāш къова оьжо бета къӣлāъна оьлӏна голло гьолълъо гьули синакӏбаъ жувōл бецал билӏоъ маьче михъаъалъ
гьоглӏо мицаъ зувакъона гей авлахълиъ нише гьидеш боцӏи богъоцас векā
гьоглодой бичаслис малаик оᴴкъойо бетӏергьаллила нурли гангъизи бōйо гьоллōл гьолълъохъа векāна йилӏа гьийабачӏейо
малаикли нисос векāхъа гьийабацӏāкъа до мизол бакъойо къацӏцӏола аьламлил бахъцас букъо рохел
жейса давудила шагьарбаъ ахъна гей аллагьли аьдамла тиса бāгъал э̄ᴴйо кьоддāс масигь
гьуна миже вагьалълъокьа боьважаллъийо аьламат мизол иᴴхъос синакӏбаъ оьлӏна голло къова
гелокьасзу малаиклигъой къацӏо йоᴴкъос гьаᴴсаъла агьлолас йукъо гьаз аллагьлил тасбигьна йогьна гьолло нисос
гьаᴴсаъла аллагьлил рецна лӏийо дуниялликьа аллагьли цӏоб гуллāл рекъелна
малаикла гьаᴴсаъ мекьена муьгъаттā векā сидхъа гьоᴴсо нисос бетӏергьалли илол тухъал битӏилло вагьдо хабарна гьулиъ йахъийо жона йикъелал бетлегьемлиъ иле мекьал
вагьаллиъисзу кьапӏун мекьейā гьоллол мийахъос мариянна усупна синакӏбаъ укилло къована
къова эгāйоназу векā нисос къова ахъийас хабар гьидел малаикли илгьам бōйолӏо
гьодлохъа энекзи бахъийā къацӏцӏā аьдамла аьжаиб бāхъна гьихбалъос векā нисойо жойлакьа
нисова жойлаш маънана богьна марияни шоваълечӏе йакӏкьа йовахийо гьолло шибаблис йаьжбо
малаикли нисогъа гьидел тухъанна бегāнна битӏилло хабар битӏун михъолъ аллагьлил рецна тасбигьна богьна векā кьāь боьвачош
белӏен водиъис къовал суннат бōслаъ гьолцокьа иса цāᴴ гулца вагьли цāᴴ зукъойо малаикли мариян оᴴх гаьгьийо йахъал аьᴴйдā гулалӏо нисойо цāᴴ
мусала къанонликьа гьоггōл мāцолцас водбо йоᴴвакъолъ гьолло оьжо иерусалимлиъ акъос бетӏергьаллил назро огьна нилӏал
аллагьлила амролакьа ийола сиᴴйаъас гисакийо шибаб абоддāс насло бетӏергьаллил назролъилаъ икъелца зукъона
вагьалълъо динияб къанонликьа къурбаллил мухал нуцӏос зукъона гей къона ванаъас илба йаги илбалис къона лӏапан
гьуна вагьалълъо мехлаъ иерусалимлиъ зукъона гей симеонлӏо нисойо сукӏо гьули зукъона динияб муъмин ва израиллис халкъ бетӏергьалли тапшур боваллакьа йакӏо гаьгьийо сукӏо гьолцогъой зукъона илагьияб ругьна
гьолцол илагьияб ругьли тухъал йитӏилло жу бичаслис масигь эгайчӏе угъаъцаслъи
вагьаглӏо водиъ гьули илагьияб ругьли оᴴкъолло аллагьлила билӏоъ ийо абона акъос итӏино иса гьулиъ гьолцол бовал нуцӏойо динияб аьдат бовал
симеони окчиш гьули кōъ бета аллагьлил рецна богьна нисос
йā рабби дие бетӏергьан до дибо лагъ мокъола дил къадар до угъал ми нисова йаьжкьа рекъенна богьна
ми къацӏцӏола халкъилал йикъалъгъа гьаьдур йōйо хъосарлъи йегāйо диела гьаьйдāл
канлъи лъай дибола израил халкъилал рецна къадрона
оьждикьас симеони вагьлā нисолъ ийо або гьайран гьикмат бāхъийо
гьоллол доьъана богьна симеони нисос мариянхъа оьждила ийохъа гьуна вагьацо оьждиъкьā телидāс израил халкъилас аьдамла бейакца телидāс кьоддабāкца вагьди къова ахъца аллагьлис аьламатцой амма тели аьдамла гьолцол данде бечеш
дибона йакӏо балъаййахъа лъукъзи йахъца телилас йакӏиъ гаьгьийā пикрована загьир йāхъалъгъа
зукъойо гьулиъ гьиниъ караматлъи гаьгьийо гьаннат пенуэлис кид ашерила кьибиллиъис йилӏа ицлолъийо аьдам гьинила бетӏергьаллигъой ахъо йеᴴкьена муьгъаттā алӏна лӏи йагъос
белӏнайигна оьᴴкъона лӏи йеᴴкьецал къоролай нитоназу аллагьлила билӏоъос йолъаъас зукъона гей нишена хискьана бетӏергьаллил какна кӏална йогьна тӏаъат ибадатликьа йечена
вагьалълъо мехлаъ гьолълъо аллагьлил рец бакъ богьна мēш зукъойо исас хабар иерусалим тапшур боваллакьа йакӏо гаьгьийа къацӏола аьдамлāл
бета гьоллōл бетӏергьаллила къанонликьа бовал нуцӏойо аьдатна богьна мекьена мокъос галилеялиъ гьидела шагьар назаретлиъ
итӏино укълъис зукъойо къуватабна аькъилабна ахъца зукъойо аллагьлис баркат зукъойо гьолцоъ
шибаб лӏиъ гьолцос ийо або мекьāгьийо иерусалимлиъ пасхалӏо нисоцала ид водил
гьолцол ацӏона къона лӏи йеᴴкьелъ аьдатликьа ид водил гьоллōл мекьейо кьодо иерусалимлиъ
бета ид водо йолъона муьгъаттā гьоллōл кьāь мекьейо гьихлъос гьоллос насло иса иерусалимлиъ гьули гьихлъōлъи икъаъас ийолна аболна
гицӏийолӏо гьодлол гьули гōслӏона бадлогъой йалӏокъēш йагъойо гьино йолъона муьгъаттā муьхобалъийолӏо гьоллōл гьули иᴴзал аьгарлъилаъна бега бийакъейāъна
гьулина иᴴхъечӏе кьāь кӏаьймуьхона мекьейолӏо гьоллōл иерусалимлиъ гьолцогъойна миздабана
лъанасла водиъ гьули иᴴхъона гей аллагьлила билӏоъ муалимлāъ алӏо къēна эчена гьоглохъа энекзи ахъна гьоглол суалла нийаццас
къацӏцӏā энекзи бахъийа гьайран гьикмат бовагьца зукъона гьолцола аᴴкълолана жаваблāна
гьули эгалъ ийо або гьикмат бāхъийо гьолцола ийо оьждихъа нисос йā дие оьжо сийод ми илол йōйо гьуна дибо абона дона йукъа пашманлъилаъ ми иᴴзийо
гьолцо гьоллохъа нисос суд миже до иᴴзал нуцӏос мизол икъаъасди зукъойо до диела абола билӏоъ ахъал нуцӏоцаслъи
амма ийо абол биджи йахъеэш гьолцо нисō йаьжлāш маъна
бета гьули аьгъиъна эᴴкьейо гьоллогъой лӏийо назаретлиъ гьули ийо або нисогъа уьᴴхо аьᴴхейо ийона гьогцос йаьжбо шоваълечӏе йакӏкьа йовахийо
иса укълъийо аьдамлāла аᴴкъло пикролаъ оᴴкъойо аллагьлинна аьдамлāнна гьули йилӏа атӏийо
тиберий къайсарлъилаъ ахънас ацӏона лъинас лӏи зукъойо ягьудиялиъ наиблъилаъ понтий пилат зукъойо галилеялиъ ханлъилаъ гьерод зукъойо гьолцос ис филипп зукъойо итурейлилана трахонитлилана вилаятлис хан лисаний абиленаллиъ ханлъилаъ зукъойо
гьаннана кайафана бишшун букъā кашишлалъилаъ гаьгьийа мехлаъ закарияла оьждил ягьял боьчӏчӏа авлахълиъ аллагьлис йаьже тухъийо
гьолцо иордан эᴴхедой гьица гаьгьийа мицāъ кӏаьйлӏона лъӣд мāцоллолъи тӏибитӏизи йōйо мизос мунагьла тавба богьда чурзи йāхъцалӏо нисойо
вагьаддийа йаьжбо чāхна гей ишая авараглила тӏекликьа гьоᴴс гьокӏ тухъца боьчӏчӏа авлахълиъ гьуги оᴴкъолъол гьино къачӏази йова кьоддāлал гьино йаᴴкъойцӏойо йова
шибаб куво аьракъ йолъала шибаб мāь бизова йеᴴйалъала чӏикӏ чӏекӏдийо жо йаᴴкъойцӏала хир хоькӏилā маьче мелъала
шибаб ругь чӏаголъилал аллагьлис хъосарлъи йегāла
гьолцодой мāцолал мокъова халкъилала аьламлихъа ягья нисāгьийо гьай миже цӏодола бекелалис насло лъод миже тӏамзи бōйо кьодо мокъоцала аллагьлила симолдойс боьвачал
миже бōва тавбалас пихъ йегала иле ирбагьинила наслолас къовā гейлӏо нисона бикълабашāкъа гьуна до мизохъа нисос аллагьлил йадда вагьаддōл кьалāна ирбагьинила къовāл гьогцохъа йуьᴴвахонна йāхъца
хоьхила хемухадой оᴴг гуллолъи мизол йикъе кӏетӏо пихъ кьодо йахъаъцас хоьхо буьчӏна цӏоъ гулцаслъи йикъе
гьиде сийод йовал нуцӏослӏо нисос зукъойо аьдамлā
ягья жаваб ницца зукъойо къона мухун гаьгьийа гьоᴴсцойс гаьччал нилӏа кен гаьгьийана вагьаллā йова
мунагьла чурзи йовагьиллал мокъовā гьаькъ бокӏолал бечеллā аьдамлāна нисолло гьолцохъа йā муалим иле сийод йовал нуцӏос
гьоллол жаваб нилӏийо ягья мизол бегаллагъа кьоддāс багъāкъа гьаькъ
вагьаллāзу рагъухъаллāна мокъона нисолло илена сийод йовал нуцӏос гьоллохъана нисойо гьоᴴссидихъасна гьичӏегонна окко йагъāкъа гьоᴴссидикьана гаьччо аьйиб гулāкъа мизол ниццала харжликьа рази бахъна бече
масигь оᴴкъаллахъа гувабацӏона бечейаъ халкъилал пикро бахъца зукъойо ягья масигь зогъаллӏона
ягья къацӏцӏолал жаваб нилӏийо до мизос мунагьла лъӣд йāᴴцолца амма оᴴкъос дӣгъана йилӏа къудратаб сукӏо до гей гьолцола гьалалъцолāс кьохъā йāᴴкал мустагьикъаб гаьччо сукӏо гьогцо мизос мунагьла йāᴴцолас илагьиябли ругьлидна цӏойидна
гьогцола каъ аьᴴко гей нахоъос хъибо мацонна гьинила баькьиъ гулца нахо гьоᴴсна йедаъцала цӏоъна гунна гьолцо йекӏелца
рохеллис хабар нисона вагьаллāзу тели баддōнна насигьатла ягья аьдамлāл йовагьийо
гьерод ханли гьинила истӏис ахъо гьеродиада йоᴴкъойолъина бади гьокцос чороклъина ягья мотӏолиъ йакьеллъо
гьероди ягья тӏусагъийаъ голло ханли йовагьийа бадло кешлъилāкьа кьодо вагьли кешлъина телилъийо
къацӏцӏо гаьлъда гаьгьийо аьламна мокъона лъӣд мунагьла йāᴴцолцалаъ исана лъӣъна эᴴдокна доьъа бōслаъ гьаᴴса йеᴴйагьейо
илбалила суратбакьа илагьияб ругь мокъойо гьолцодой бета гьаᴴсаъкьā гьокӏ тухъийо ми гей дил аццас дие оьжо дȳкьа до рази гей
иса аллагьлил хъуллухъ бовал уьᴴхолъийаъ гьолцос зукъойо лъанайиглъийо лӏи гьолцола умумаллис вагьаддийо кьибил гейлӏо нисос зукъойо гьолцос або усуп гьолцосна або эли бета
маттат леви малки яннай усуп
матитя амос нагьум гьесли наггай
магьат маттати шимъи йосех йода
йогьанан реса зеруббабел шеалтиэл нер
малки адди къасам алмодам эр
ешуа элиэзер йорим маттат леви
шимъон ягьуда усуп йонан элякъим
мелеа менна маттата натан давуд
йишай йобед боаз шалмон нагьшон
аминадаб админ арам гьецрон перец ягьуда
якъуб исгьакъ ирбагьин терагь нагьор
серуг реу пелег эбер шелагь
къейнан арпакшад шем нуьгь ламек
метушелагь гьенок яред магьалалеэл къейнан
энош шит адам аллагь
илагьияб ругьлид оцӏийо иса иорданлиъис кӏаьй уьᴴхона гōйо бета ругьли гьули оᴴкъолло боьчӏчӏа авлахълиъ
вагьлиъ йагъойо иса оьᴴкъонайиг водо илбисли гьолцос гьаьлна бикъелло вагьлосинаб замаллиъ сикӏаъ лукӏма мейэш оьᴴкъонайиг водо йеᴴкьелъ гьули нукойо
вагьалълъо мехлаъ илбисли нисос гьолцохъа ми аллагьлис оьжо зогъда вагьалӏо кьалхъа ниса баьбалал йуьᴴхолӏо
иса гьоглӏол жаваб нилӏийо тӏекликьа чахна гей сид баьбалакьа боваъас инсалли гьинис оьмро
бета илбисли мāькьана оᴴкъонна сид лагьзатлиъ дуниялликьа гаьгьийā къацӏцӏā пачалихъла йегабалло гьолцол
бета гьоклӏо нисос вагьадло къацӏцӏола пачалихълāс ихтиярна рецна до дул нилӏал судлӏо нисода гьолълъос ихтияр дӣхъа нилӏна гей до дил атӏтӏийал вагьло ницца
ми дил сужда богьда вагьли къацӏцӏо дибо йахъца
иса жаваб нилӏийо тӏекликьа чахна гей сид аллагьлиллāъ сужда бовāкъа бетӏергьаллиллāъ ибадат бовāкъа
бета илбисли гьули иерусалимлиъ эжена аллагьлила билӏола кьохъкьана гонна гьолцохъа нисос ми аллагьлис оьжо зогъда вагьалӏоъла лӏийо огицӏ
тӏекликьа чахна гаьъад аллагьли малаиклāкьа амро бовас ми цӏуми овалӏо нисона
бета малаиклā каъ охна эзас кьалил дибо хаьба мехелечӏе
иса жаваб бōйо ми бетӏергьан дибола аллагьлил гьаьлбики йовāкъа лӏо нисона чахна тӏекликьа
гьолцол къацӏцӏо гьаьлбики йогьна лъикъолъ илбис гьоᴴс санаъатаб мех мокъоцал боъийо гьолцодойс
иса оᴴкъойо галилеялиъ илагьияб ругьна гьиниъ бахъна гьолцос цāᴴ нāназу сōᴴгъой гаьгьийā мицāъ йеᴴкьейо
эᴴкьена гьолцо ваъза насигьатла йовагьийо къацӏцӏола гьолцол рец бакъ бōс зукъойо
бета иса тарбийа лъай нилӏийа назарет шагьарбаъ эᴴкьейо гьинила аьдатликьа шамат водиъ синагоглиъна эᴴдокийо гьоллол тӏек хъовал минбарликьа кьодокийо
ишая авараглис тӏек нилӏийо гьолцохъа вагьаддийо калима гаьгьийо мицаъ тӏекна йеᴴгьена хъōйо гьолцо
дӣъ бетӏергьаллис ругь гей гьолцо дил ихтияр нилӏийо рохеллис хабар мискиллāхъа мейал асирлъилаъ гаьгьийā тиса бāгъоналӏо боцдийāл канлъи йоᴴкъоналӏо азаб акъубалиъ гаьгьийā гиса мегьналӏо аллагьлила раьгьматлис мех мокъоналӏо нисал эᴴгьна гей до
бета гьули тӏекна йиᴴхъона хъулухъчийахъана нилӏна къē эчейо синагоглиъ гаьгьийā къацӏцӏолас гьаьй йеᴴхейо гьолцокьа
иса гьоллохъа нисал уьᴴхотохъийо жейса миже вагьалӏо калималихъа энекзи бахъцалаъ чахийо жо тӏубази йахъийо
гьолцола каламли гьоллол букъо асар бōйо исала сикӏаъкьā гугьцала вагьалълъо баркатаб каламли къацӏцӏā аьжаиб бовагьийо бета гьолло нисойо усупис оьжод гей гьули
иса нисойо гьоллохъа гьай гьай миже дӣхъа кицина бакъона нисас ми дохтур зогъда гьакъкъа мизу сагъ ахълӏо илол капернаумлиъ йахъийо шинаб жо тухъийо же вагьалӏо дибола абола ракьликьана йова лӏона нисас миже дӣхъа
амма гьогцо гьоглохъа нисойо гьаькъкъаб жо гей гьоᴴсна авараг гьинила абола ракьликьа бикӏзи оваъас
гьаькъкъаб жо нисос до мизохъа иляс авараглила замаллиъ лъана лӏина илъна боцо бахъийо мицакьа водо гуйчӏе къацӏцӏо дуниялликьа йукъо ракъи йоᴴкъона
израиллиъна тели къоролла зувакъодана сидонлидой гьиᴴца гаьгьийа царепатила сид къоролайдоййаъ эᴴйэш аллагьли иляс
элиша авараглила замаллиъ израиллиъна барас унтилаъ кӏовабакӏова тели аьдамла бāхъдана шамлиъис гьоᴴс наъманлӏо нисоцас сукӏовāъ аᴴцолеэш гьолълъо унтилаъас
вагьли тухъийоназу синагоглиъ гаьгьийā аьдамла гьалаг бāхъийо
баьгъбаъна гьолло гьули шагьарбаъаш гисана эжена бачилӏ тӏотӏаллӏо нисона гьидес шагьар бōйо бизола раьъалликьа акъос зукъойо
амма иса халкъилаъас алӏос оьчона оъийо
бета галилеялила капернаумлӏо нисоцала шагьарбаъна эᴴкьена гьоллол шамат водлāъ аллагьлис калам биджи бовал уьᴴхолъийо
гьолцола ваъзалāкьа аьдамла аьжаиб бāхъна зувакъойо гьолцо нисоцас жо нисос зукъойо гьиниъ гьаьлкӏолъи гаьгьийаъцой
синагоглиъ зукъона гей зинналлā охийо гьоᴴс сукӏо
эццакӏа сийод дул илоъкьā йатӏна назаретлиъис иса лӏо нисона йукъо илӏелāл уьᴴхолъийо гьули сукӏо иле пасад бовалди оᴴкъона ми дил икъеш ми аллагьлис илагьияб сукӏо ахъцаслъи
иса гьокӏ йоъиллийо гьолълъос гьокӏ йоъла болъо ми гьолцола магъоъос синагоглиъ алӏлӏода гьули сукӏона къē икьена гьоьшшона зарал бойчӏе гьолцола магъоъос зиннал гисакийо
къацӏцӏā гьайран бахъийо гьоллōл сидхъа гьоᴴсо бикълабашал муьхобалъийо сийо йаьжед гьули гьинила къуватлидна къудратлидна амро богьцас зинналлāл гьолълъогъа муьгъаттā гьоллōлна инсаллила магъоъос гисабакцас лӏо нисона
нāназу сōᴴгъой гаьгьийā мицāъ митемекьейо исас хабар
бета аьгъиъна синагоглиъисна гисакна иса симонлӏо нисоцала сукӏодой билӏогъа эᴴкьеш симонис йукъо ийо йаьчӏ йиххала унтилаъ йилӏа кӏокӏона йиᴴхъос гьоло йахълалӏо нисона гьарзи йōс гьолцохъа
кӏокӏовадой гьиᴴцана эᴴкьена йаьжена нисона гьолълъоъос унти болъолца вагьаллиъисзу йаьгъиъна гьоллол кен оᴴх гулал йуьᴴхолъча гьоло
бохъ тӏикейа анталаъ тели кӏовакӏовā аьдамлана бāкъона мокъойо гьолцодой исана шибаблил кō йеᴴхенна гьоллōл бāхъилло
лади аьдамлāъаш зинналла йовацӏийо ми аллагьлис оьжо гей лӏо нисона илӏелабас зувакъойо гьоллōл йоьвачошлаъ амма жу масигь гаьгьийолъи зинналлāл икъелъ иса гьоллос гьокӏа йоваъиллис зукъойо
бета хиса водо хишейоназу гисакна гьули боьчӏчӏа авлахълиъ эᴴкьейо халкъила гьули иᴴзийо иᴴхъона муьгъаттā гьидедойс нāна эᴴкьāкъалӏо нисона гьардизи бāхъийо
амма иса гьоллохъа нисойо аллагьлис парчагьлъи йоᴴкъоцалас рохеллис хабар нисал до бадло шагьарбāъна эᴴкьал нуцӏос вагьалълъол э̄ᴴйо гей до
вагьлā ягьудиялила синагоглāъ эᴴкьена гьолцо ваъза насигьатла йовагьийо
аллагьлис калам тухъал батӏийā аьдамлā сōᴴгъой къацӏобакна гаьгьийа мехлаъ гьули зукъойо геннисаретлӏо нисоцала ралъадбадой
ралъадбаъ къона гама бегас исал бисāхъла гамалиъис гисана гугьна гьидеш бисā йовахцас къӣла низабас зувакъойо гьулиъ
иса симонила гамалкьа кьодокийо раъалликьас даьгьаб ралъадбаъ эᴴддā гама беза лӏо нисона гьарзи йōйо гьолцо симонхъа гамалкьа къēна эчена гьолцо аьдамлāл ваъза насигьат бōс зукъойо
ваъза хабар болъолъ симонхъа нисос ралъадбала гилъилла мицаъ гамана мокъонна тӏутӏа дибо бисā йовахцас къӣ
симони гьолцол жаваб нилӏийо йā насигьатсукӏо гьуᴴлъ нише хишей ла тӏутӏдана илол гьоᴴсна биса михъеэш амма ми нисойо йаьже йугъолечӏе до гьаᴴкъкъасāза къӣ тӏутӏал
вагьлā нисогъа тӏулӏлӏо гьоллол тели биса михъойо бисāла йаькъкъолъилахъа къӣ йāьхал йуьᴴхолъийо
балӏо гамалкьа гаьгьийā гьалмагълāхъа ишан богьна комаклил ийалӏейо мокъона гьоллона къацӏо комак богьна къонана гамā бисалис йовацӏилло давлалила йаькъкъолъилахъа къонана гамā ралъадбаъ гъанкъизи йāхъал йуьᴴхоьбалъийо
вагьли йегалъ симон петри исала мицнāдой аьᴴйдā суждалкьана эчена нисойо йā бетӏерчӏахъаяв олъо дидойс ми до гей мунагьлāс оцӏийо сукӏо
вагьлā нисаъасди гьулина гьолцогъой къацӏо гаьгьийāна котакалда гьийабачӏена зувакъойо тели бохийо биса бегалъ
вагьлāзу симонил гьалмагълъилаъ гаьгьийā зебедайис оьждаь якъубна иоанна гьийабачӏейо бета иса симонхъа нисойо гьицӏāкъа желагъа муьгъаттā ми аьдамла бисацой бовахца
гамāна мицакьана кьисабана гаьлъгъа къацӏцӏо жона йечаннегьна гьоллōл исагъой къацӏо мекьейо
гьуна исал сид шагьарбаъ оᴴкъолъ къацӏцӏо магъокьа барас унти чӏалӏейо гьоᴴс кӏокӏойо сукӏо эгас иса эгалъ гьули сукӏо гьоцодой аьᴴйдā мотӏо лӏийодā къēна экна гьардизи ахъал уьᴴхолъча йā бетӏерчӏахъаяв дул адда до дȳхъа аᴴцонна сагъ огьна ахъца
кӏокӏовал кōна йеᴴхенна иса нисойо дил атӏна гей ми аᴴцо сагъна ахъ нисослаъзу чӏалӏейо жона магъокьа кьодос йекна гьули сукӏо аᴴцона сагъ ахъийо
гьоᴴссидихъана хабар мейчӏе эᴴкьена бегала дибо магъо кашишлил аьдамлāл ми ахъийолъи икъалъгъа мусала къанонликьа къурбан муха лӏо нисона лъази йōйо иса гьогцохъа
амма исас хабар халкъилаъ гьех митемекьейо гьолцохъа энекзи бахъална унтилаъас сагъ бахъална тели аьдамла мовакъос зувакъойо
гьулилӏо нисода аьдамла гаьчӏела мицаъ эᴴкьена тӏаъатлиъ ахъца зукъойо
гьоᴴс водолалъ иса ваъза насигьат бōслаъ гьолцохъа энекзи бахъийа аьдамлāъ эᴴдо зувакъойо галилеялила шибаб аьлӏаъашна ягьудиялиъисна иерусалимлиъисна мокъовā фарисейлана динияб аьлимлана бетӏергьаллис къудратлъи зукъойо гьолцоъ кӏовакӏова бāхълал
гьуна гьоᴴс аьдамлā лӏоᴴвакьана гонна акъойо магъо хъохъойо сукӏо кӏокӏō сукӏо исадой аьᴴйдā оᴴкъолална голална гьаьракат багъос зукъойо гьолло
амма тели халкъ бахъийахъа эзал гьино йиᴴхъеэш кьамакьас кӏараматӏина йолъонна лӏоᴴвакьа голгъа исадой аьᴴйдā алӏлӏодā лӏийо э̄ᴴйо
гьули сукӏо акъона мокъовā сукӏобāс божи бегалъ иса нисойо аьдам ми мунагьлāъас аᴴцойо
диниябла аьлимлана фарисейлана сидхъа гьоᴴсо бикълабашал муьхобалъийо сукӏо сукӏод ахъал нуцӏос вагьди вагьаллийо инжитаб гьаькъираб жо йекӏцас аллагьлихъāъ инсаллис мунагьла чурзи йовагьна йāхъаъас лӏо нисойо гьогло
гьоглола йакӏиъ гаьгьийо жона йикъена иса нисолца суд мизола йакӏиъ вагьаллийа пикрова йāхъийо
сийод нисал пигьаяб гей ми мунагьлāъас аᴴцойолӏод йаги аьгъиъна эᴴкье гогьлӏод
амма мизол йикъе аьдамлила оьждисна ихтияр гей аьдамлāш мунагьла чурзи йовагьал иса кӏокӏовахъа нисойо до дȳхъа нисос аьгъиъна лӏоᴴна бежена билӏогъа эᴴкье
вагьаллиъисзу аьгъиъна жу акъойо лӏоᴴна бокчина аллагьлил рецна богьгъа гьинила билӏогъа эᴴкьейо
гьайран гьикмат бахъийā гьолло къацӏцӏола аллагьлил рец бōйо йилӏа гьийабачӏейахъа гьолло йекӏийо гьикматаб жо йегāйо илол жейса лӏо нисона
гьолълъогъа муьгъаттā иса билӏоъос гисакийо гьинолис гьаькъ бокӏолцала билӏодой гьолцол къē эчена эгāйо левий цāᴴ гаьгьийо гьоᴴс гьаькъ бокӏолцас сукӏо дӣгъой муьгъалӏ тос лӏо нисос гьолцохъа иса
къацӏцӏо жона гаьлълъāчо йечаннегьна аьгъиъна гьолцогъой муьгъалӏ эᴴкьейо левий
гьинила билӏоъ мокъолъ левий йукъо гьоболлъи йōйо исал гьулиъ зукъойо гьаькъ бокӏолцасана гьулāзу гьоллогъой къацӏо гагьийā баддōл аьдамлана
фарисейлāна гьоглола диниябла аьлимлāна исала асгьаблāхъа морлӏона нисолло суд миже гьаькъ бокӏолцала сукӏобāгъойна мунагьлāс бовацӏийā аьдамлāгъойна къацӏо бес хулӏос
иса гьоллол жаваб богьна нисос кӏовакӏоваллāъ сахаб сукӏобāл дохтурлис комак батӏаъас
до гогьна гей муъмилла гаьчӏел мунāпикъла ийабалӏал гьолло тавба бовал балӏлӏо
гьогло нисолло исахъа ягьяла асгьаблāна фарисейлāла мутаъалимлāна дӣсдāс как кӏалла йовагьцала мехлаъ гьоддōл дибо асгьабла суд бес хулӏона бāхъца лӏо нисона
иса гьоллохъа нисойо къимако шеблаъ гаьгьийа мехлаъ гьолцо бейтелликьа ийабалӏейа аьдамлāхъа бес хулӏечӏе кӏал йохна бечелӏо нисона йахъцади мизохъа
къимако гьоллодойс агъойо водбо йоᴴвакъас вагьалло водлāъ кӏал йохна гьоллōнна бāхъас
бета иса гьоллол вагьаддийо хабар мēйо лъона ицӏцӏо лъицӏона йаьхенна келла лъицӏокьа гъечӏе гуцӏаъас ицӏцӏо лъицӏона йугъос келла лъицӏокьа ицӏцӏо гъечӏе гуцӏийолъина кьухъаъас
лъона гитӏаъас ицӏцӏо гъино йугъал йоᴴкъова тӏикӏилаъ бетана ицӏцӏо гъинона къē мекьас йаьхена тӏикӏина йугъас
ицӏцӏо гъино гитӏал нуцӏос ицӏцӏа тӏикӏилаъ
келло гъино хулӏона муьгъаттā лъōнна кьодо ицӏцӏо гъино хулӏал батӏаъас судлӏо нисода келлозу гъино кӏетӏо гейлӏо нисос
шамат водиъ хъибола майдаллāъкьā мекьал нуцӏойо исана гьолцос асгьаблана асгьаблā хъибос кьоᴴвā кōъна йуьвашинна мугьла йуьᴴвахъча зувакъойо
садло гьодлохъа нисолло шамат водлāъ йовал йахъаъцас жо суд миже йōс лӏо
иса гьоллол жаваб нилӏийо хъойэшди миже жуна къацӏо гаьгьийāна нувабакона гьихбалъолъ давуди йōва жойлас
аллагьлила билӏоъна эᴴдокна давуди бокчина гей аллагьлил бакъойо кашишлāйаъ муьхъал бахъаъцас баьба гьинина муьхъна гей къацӏо гаьгьийāнна нилӏна гей
бетана нисойо гьоглохъа шамат водис ихтияр аьдамлила оьждихъа гей
балӏосола шамат водиъ иса ваъза насигьатлил синагоглиъ эᴴкьал нуцӏойо гьулиъ зукъона гей кӏетӏакьас кō хъохъойо гьоᴴс сукӏо
диниябла аьлимлана фарисейлана гьолцохъа гуцӏобахъна бечена зукъойо сагъ оваллāлӏона шамат водиъ вагьли кӏокӏō ахъинналӏо нисона исакьа аьйиб мокъолалъгъа
амма гьоглола йакӏиъ гаьгьийо жона йикъена иса кō хъохъова сукӏохъа нисойо аьгъиъна алӏлӏодā эче лӏо гьуги аьгъиъна алӏлӏодā эᴴкьейо
бета иса гьоллохъа нисойо до мизохъа гьоᴴс жо нисолал шамат водиъ сийод йовал йахъца кӏетӏолъид йаги кешлъид аьдам ахълалди йаги угъолалди нуцӏос
гьогло къацӏцӏолахъана говацӏона иса гьолцо сукӏохъа нисойо кō йаᴴкъойцӏола лӏо иса нисогъа йōйо гьолцо сукӏо хъохъойо кō сагъ йахъийо
гьоггōл йилӏа гьалаг бāхъийо исал сийоди йовал нуцӏослӏо нисона сидхъа гьоᴴсо дандибази йовал муьхобалъийо
вагьалло водлāъ иса гьари доьъалил сид мāькьана эᴴкьена нише хишей аллагьлил тӏаъат богьна эчейо
хискьа иса гьинис асгьаблана ийалӏена гьоллоъ эᴴдос ацӏона къона сукӏона гьакӏна гьоллокьа чапарлалӏо нисона цāᴴда гувалло гьоллōнна зувакъойо
петерлӏо нисона тӏокӏцāᴴ гаьгьийо симон гьолцос ис андрей якъуб иоанн филипп бартоломей
маттей тома алфайлис оьжо якъуб зелот цāᴴ гаьгьийо симон
якъубис оьжо ягьуда ва бета исал хиянат ахъийо ягьуда искариот
гьинила асгьаблāгъой къацӏо иса мāькьаш лӏийона гогьна авлахълиъ эчеш гьулиъ мокъос гьолцос тели асгьаблана къацӏцӏо ягьудиялиъисна иерусалимлиъисна гьулāзу ралъадбадой шеблаъ гаьгьийā тирна сидонна шагьарбāъаш букъо аьламна
гьулиъ мокъойо исала ваъза насигьатлихъа энекзи бахъална гьулāзу унтилаъас бāхълаллакьа йакӏо йоᴴкъовāна чикейа зинналлā азаб ниццаса аьдамлана гьоллōл иса сагъ бовагьийо
къацӏцӏола халкъилал йатӏна зукъойо исалъ кō йеᴴхелал судлӏо нисода гьолцоъкьā гугьцала букъа къудратлихъа къацӏцӏā бāхъца зувакъойо
бета асгьаблāхъа гьаьйна йеᴴхенна иса нисос гьардарабла гей миже мискин пакъирла аллагьлис парчагьлъи мизол йиᴴхъолъ
гьардарабла гей миже же нуко аᴴхъабā аллагьли мизос оᴴха йовацӏлас гьардарабла гей миже же бийабацаса бета миже лъоᴴвабāс
гьардарабла гей миже аьдамлāл бāтӏеэса гьогло атабāкӏийа мизокьа цӏокьдабāйа мизос чикейа цāᴴда гейлӏо нисона гиса тӏуватӏас мизос цāᴴда аьдамлила оьждиддāла
рази бāхъ рази бāхъна богбāцӏ миже судлӏо нисода гьаᴴсаъ мизол букъо шапаъат гей вагьаллāзу гьоглола наслолāла аболāна авараглāл йōйо
амма балагь азаб мизол бечедлъилаъ гаьгьийāл кӏетӏо оьмро же мизол нилӏийо
балагь азаб мизол же оᴴх йовацӏна гаьгьийāл бета миже нувабакас балагь азаб мизол же лъоᴴвабāйал бета миже бийабана макъо йагъас
балагь азаб мизол кӏетӏā аьдамла гейлӏо нисона сикӏалъ къацӏцӏола бāгъовāл гьоллола умумаллина вагьаллā йилӏа рец бакъ бовāгьийо аьйдлā гьересиавараглāл
дӣхъа энекзи бахъцала мизохъа нисоцас гей мизос тушмалла бāтӏ миже бāтӏаъцалāл кӏетӏослъи йова
мизол наьъана богьцалāл баркат гулала миже нуькучӏ бовагьийā доьъалиъ бāгъа
дул гогāкьа баькьеллал бадона гогā гуцӏола дȳхъас чохъа гужгат йагъовал кьодос мухунна йагъона нилӏа
шибабли гьарзи йōвал гьарзи йōйо жо нилӏа нилӏийахъасна кьāь йокӏāкъа
бадло дул йовакъōйо жо ми гьоллонна йова
миже бāццалāл мизол бāтӏийāс нӣйо кирид бахъал мунагьлāд бовацӏийāлна бāцца жувōл бāццаса аьдамла
мизол кӏетӏослъи йōвал кьāь йоцӏона йōва кӏетӏослъилас нӣйо кирид бахъал мунагьлāд бовацӏийāна вагьлизу жо йōс
кьāь нилӏаллакьа кул бахъна боцӏи сукӏол къарзалаъ нилӏийа сукӏол нӣйо кирид бахъал мунагьлāд бовацӏийāна сидил гьоᴴсо ницца йоцӏол кьāь кьодос камийойчӏе йоᴴкъаллакьа йакӏона йоᴴкъонна
амма мизол мизосзу тушмалла бāтӏ ва садакъā йовагьа йоцӏол нилӏийакьа кьāь йоᴴкъаллакьа кул бовāкъа бета мизол тели кири бахъца бета миже кьоддāла аллагьлис къовалъилаъ бāхъца баркалла нилӏаъцалāнна кешлъи йōвална цӏоб гулцас гаьлълъо гьуги
мизос аболъийозу гургьел раьгьмо гаьгьийа бāхъ мижена
миже сукӏокьа аьйиб бовāкъа аллагьли мизокьана боваъас миже аьдам какзи овāкъа мижена какзи боваъас миже кьодос тилӏбак мизокьасна тилӏбакас
мижена нилӏа мизонна нилӏас йилӏа лахлӏо къуькъона гъоьдо богьна боцӏийо моьгьоре ницца мизол нӣйа моьгьорейад мизол масадана вагьаллийа моьгьорейад мизонна масас
вагьаддийона мисал бакъойо иса гьоллол боцдийа сукӏохъа бадисо боцдийо сукӏо эжеллина ахъцади гьоллōл къонана хъарандийаъ бейакассаъди
гьинила муалимлигъа лъай кьоддāс ахъаъас мутаъалим амма жузу къацӏцӏо жо йикъенна камиллъилаъ оᴴкъода шибаб мутаъалим муалимлъийо ахъца
суд дибола гьаьъ гаьгьийо михъо бегайчӏе истӏила гьаьъ гаьгьийо цӏих йегас
йана дȳхъа дибола истӏихъа нигъад нисона йахъца верейа ис дибола гьаьъаш цӏих йагъоллаъче дӣд дибола гьаьъаш михъо бегāъас йе къона мотӏо гаьгьийо инсан гьакъкъа ми дибола гьаьъаш михъо болъола бета йагъал йахъца истӏила гьаьъаш цӏих
кӏетӏа хоьхкьа нӣйоди пихъ гуцӏаъас бахъеэшла хоьхкьа кьодо кӏетӏо пихъна гуцӏаъас
шибаб хоьхо бикъеш пихълихъа гуцӏобахъна судлӏо нисода тӏитӏакьа легъи йахъаъас зазликьас кӏодо бокӏолаъас
кӏетӏа сукӏо гьинила йакӏила кӏетӏа гъамасбаъас кӏетӏослъи гиса йагъос йакӏо чикейа сукӏо гьинила йакӏила чикейа гъамасбаъас кешлъи гиса йагъос судлӏо нисода сикӏа нисос йакӏиъ гаьгьийо жо дӣслъилъ
йā бетӏерчӏахъаяв йā бетӏерчӏахъаяв лӏо нисона суд дӣхъа илӏелабас до нисогъана йойчӏе
дӣгъой гугьцаса дӣхъа энекзи бахъцаса дие йаьже тӏубази йогьцаса лъōлъ мелъейāд бāхъцасна нисал до мизохъа
гьули эᴴлъейо ахъца билӏо йогьцала сукӏолъ гьолцо эᴴддāс маьчена моьтӏона шедкьа кьодо бигъа гулло водбо тели гувагьлъо эᴴхе билӏокьа йогицӏийо гьолълъохъа гьули лахлӏонна йахъеэш билӏо ахо кьучӏликьа йоᴴкъонна йōлъ
дӣхъа энекзи ахъдана до нисогъа йоваъцас сукӏо эᴴлъейо ахъца мицаъ бигъа гулечӏе билӏо йōва сукӏолъ эᴴхе йогицӏийоназу гьолцос билӏо йекна йугъос билӏос гьоьшшона гьихлъаъас
энекзи бахъийа халкъилал вагьло ваъза богьна лъикъолъ иса капернаумлиъ эᴴкьейо
гьулиъ гьоᴴс рагъухъаллāла нусилбетӏерлис йилӏа аццас нукар зукъона гей ахо кӏокӏовахъа угъал гикьа оᴴкъона
иса оᴴкъовас тухълъо кӏокӏойо нукар ахълал нусилбетӏерли ягьудиялис букъā гьаькимла гьули окӏал мēйо
исадойна мокъона гьолло кьодос болъечӏе гьардизи бахъна нисойо гьули ми комак бовал эᴴхецас сукӏо гей
гьолцол илос агьло бацца гьолцо илол синагоглана йовагьийо
иса гьоллогъой къацӏо эᴴкьейо гьинила билӏодой мокъалдайлил нусилбетӏерли гьодлол данде гьинис гьалмагъла мēйо гьогцохъа нисал йā бетӏерчӏахъаяв букъо миллат бовāкъа ми диела билӏоъ эᴴдокал эᴴхецас сукӏо до гаьъа
вагьалълъобза дона дудой говал эᴴхецас сукӏо гаьъа судлӏо нисода дудой гьицакна ахъийо сукӏо гаьлъаъалъ амма ми нукар кӏокӏō ахъцала гьаьлкӏолъилас гьоᴴс йаьже ниса
дона гейлӏо дӣгъа кьоддā гаьгьийас амро тӏубази богьцас сукӏо вагьлāзу диела ихтиялликьа гаьгьийā рагъухъаллāъас сидцойсолахъа эᴴкьелӏо нисода гьули эᴴкьеш бацосолахъа гогьлӏо нисода гьули гōс лагълихъа вагьадди жо йовалӏо нисода гьолцо йōс
вагьли тухълъо иса аьжаиб ахъийо гьингъой муьгъалӏ гугьцала халкъилахъана гоцӏохъна гьолцо нисойо до мизохъа нисос израиллиъна вагьаддийо букъо божилъина иманна дил михъеэш
нусилбетӏерли мēйā аьдамла кьāь билӏогъа мокъолъол гьуги кӏокӏō нукар сагъ ахъна иᴴхъос
гьаколъечӏе иса эᴴкьейо наинлӏо нисойо шагьарбаъ гьолцогъой къацӏо зувакъойо асгьаблана тели аьламна
гьуна шагьарбала кавлидой иса оᴴкъалдайлил угъона гисдā акъоцас иᴴхъос ийос гьоᴴс гаьгьийо оьжо гьоло ийона къоролай зукъона гей гьолълъогъой шагьарбаъаш эзиан халкъна зукъойо оьжо иᴴхъолал мекьецас
гьоло йегалъ гьолълъокьа йакӏона йугъона кьоддāла иса нисойо йийāкъа лӏо
бета гьицана эᴴкьена гьолцо лӏоᴴвалъ кō йеᴴхелло гьуги оьжо эжецас аьдамла беченувацӏийо иса нисойо оьжо до дȳхъа нисос аьгъиълӏо
угъойо аьгъиъийо бета къēна эчена икълашал уьᴴхолъийо иса гьули оьжо ийохъа нилӏийо
къацӏцӏолас гьицӏода йейакийо аллагьлил рецна богьна аьдамлā нисос зукъойо укъо авараг ахъна гей илоъ эᴴдо аллагь комаклил оᴴкъонна гей гьинила агьлолал лӏо нисона
гьолълъос хабар мекьейо къацӏцӏо ягьудиялиъна сōᴴгъой гаьгьийа мицāъна
мēйолӏо ягьяхъа гьинила асгьаблā вагьалълъос къацӏцӏо хабар
къона асгьабна илӏена ягья гьоллōл мēш кьоддāла исадой оᴴкъал нуцӏойо мид гей йаги бацохъад гувабацӏона иле бецал нуцӏослӏо нисолал
исадой мокъона аболā нисолло ягья аварагли иле мēйо нисолал оᴴкъал нуцӏойо мид гей йаги бацохъад гувабацӏона бецал нуцӏос
вагьалло мех мокъоцал гьолцо тели аьдамла сагъ бовагьийо унти шокълъилаъас чикейа зиналлāъас тели боцдийāл канлъийана йоᴴвакъолло
бета иса гьоглол жаваб нилӏийо мекьена ягьяхъа ниса мизол йегāйона тухъийона жо боцдобалъийāл кьāьна канлъи йегаслӏо лаьхъдийā мекье гȳслӏо барас унтилаъ кӏовакӏовā мāцослӏо аьᴴгъалāл жо тухъаъцалāл тухъцалӏо бувагъовā бāхъилцалӏо гьардухъалла пакъирлā рохеллис хабар мēшлӏо
дӣкьа шак ахъеэс сукӏо талигьаб гейлӏона ниса
асгьабла кьāь боьвачолъ иса халкъилахъа ягьяс вагьдā нисолал уьᴴхолъийо сийо йегāлди миже боьчӏчӏа авлахълиъ мекье гȳс зукъойо залӏи лахлӏолцас чала бегāлди
сукӏо эгāлди мекьеш зукъойо кӏетӏо лъицӏо лъичӏейо аьдам эгāлди амма бечедаблана кьухъийо лъицӏо лъичӏейā аьдамлана бāхъца ханлила хъалалиъ
гьаᴴ сийо йегāлди мекьеш зукъойо авараг эгāлди ӣᴴлӏо нисос до мизохъа авараглигъана укъо гей гьули ягья
тӏеклāкьа гьолцос чахна гей гьуна ми оᴴкъолъол дул гьино йаᴴцолал дие чапар до аьᴴйдā эᴴгьна
до мизохъа нисос ийолā бовагьийаъ эᴴдо ягья авараглигъа укъо сукӏо гаьъа амма аллагьлила парчагьлиъ бишшун итӏинона гьолцогъа укъо гей
бета ягьяхъа энекзи бахъийā къацӏцӏола аьдамлāна вагьлāзу гьаькъ бокӏолцалāна ягья мāцолцалаъцой жувōлна мāцонна аллагь ритӏухъаб ōйо
амма фарисейлāна диниябла аьлимлāна аллагьли гьидел бōйо амро ягья лъӣд мунагьла йāцоллолъи къабул йойэш
иса нисойо вагьаллийа тайпалас аьдамла лъōлъди мейалъелал лъōлъ мейалъейāд бāхъца
гьоллōл мелъейа гей къовалъ майдалликьа къēна бечена сидхъа гьоᴴсо бикълабашецала иле мизол шашатӏо баькьелло миже лъисокьа богбачӏеэш иле йакӏо йугъоцас кечӏла ийалӏейо миже бийабайэш
оᴴкъойо ягья авараг йа баьба муьхъаъчаш йа гъино хулӏаъцас миже нисойо шайтӏаллā охийо сукӏо гейлӏо нисона
оᴴкъойо аьдамлис оьжо эсцасна хулӏоцасна миже нисос гьуна эсахона хувагина гьулāзу гьаькъ бокӏолцалāсна мунагьлāд бовацӏийāсна гьалмагъ гейлӏо нисона
амма аллагьлис аᴴкъло ритӏухъаб богьцалā аьдамлā гьоло гьаькъкъаб бикъелца
сид фарисейли иса эсал окӏийо фарисейлила билӏоъ эᴴдокна иса эсал шеблакьа къē эчейо
гьуна вагьалълъо шагьарбаъаш гьоᴴс мунагьлāс йоцӏийо аьдам иса фарисейлила билӏоъ гаьгьийо икъелъ кӏетӏо маьгь гаьгьийо йеᴴлълис къиматаб къутина бакъона йоᴴкъос
гьолцогъа муьгъаттā къēна йечена йийāнна йийана микъад исас хаьбāна йиᴴабанна муьчӏад гьоллōл йуьᴴвалъилло бета хаьбалāлна баъдана гьоллолъ кӏетӏо маьгь гаьгьийо йеᴴлъ йеᴴхелло
вагьли йегалъ иса эсал окӏийа фарисейли гьинис гьинхъа нисос вагьди сукӏо авараг зукъойокъодā гьолцол йикъеш гāь нӣйа аьдамли гьинил кō йеᴴхеллона мунагьлāс йоцӏийо аьдаммāъ гьоло гей
исана гьолцол жаваб нилӏийо симон гьоᴴс дȳхъа нисал жо гей дие ниса муалим лӏо кьāь нисойо симони
йоцӏол окко ниццала сид сукӏос зукъона гей къона нагьлъулав сидцойсола гьолцол нилӏал нуцӏос зукъона лъиначӏитӏ динар бацосола лъинайиг динар
нагьлъи йоцӏал гьоллос рес гаьччолъи йегāлъ къонхъасна окко кьāь йокӏна гаьъа гьаᴴже ниса лъōлди гьули йилӏа атӏал
симони жаваб нилӏийо тели окко кьāь нилӏал нуцӏовал йилӏа атӏал лӏо нисона иса нисойо битӏун гей
бета гьолълъо аьдамлихъана говацӏона иса симонхъа нисойо йегасди дул вагьдо аьдам до дибола билӏоъ эᴴдокийо амма ми дие хаьбā низабāл лъи нилӏеэш гьолълъо гьинила микъад дие хаьбāна низабана къаьмкьала муьчӏад йуьᴴвалъилло
ми дил гьакъкъана баълӏеэш гьолълъолӏо нисода до оᴴкъонас хаьбалāл баъдана атāкечӏе гей
ми диела къаьмкьа йеᴴлъ йеᴴхелеэш гьолълъолӏо нисода диела хаьбалāлъ йеᴴхелло бишшун кӏетӏо маьгь гаьгьийо йеᴴлъ
вагьалълъобза до дȳхъа нисос гьолълъол йилӏа алӏлӏо гьолълъола телидāла мунагьлāкьас кьодос тилӏкийо йоькькьа мунагьла чурзи йовагьийāл йоькькьа ацца
гьолълъо аьдамлихъана иса нисойо дибола мунагьлāкьа кьодос тилӏкийо лӏо
гьулиъ гаьгьийāс пикро бахъийо сукӏо сукӏод гьуди аьдамлāш мунагьлана чурзи йовагьна йāхъцас
иса гьоглӏо аьдамлихъа нисойо дибола йакӏила божи ималли ми тиса йуьᴴхолло гьаᴴже йеᴴкье ми рекъелна бахъна
гьолълъогъа муьгъаттā исана гьолцос ацӏона къона асгьабна аллагьлис парчагьлъи кьодо йоᴴкъоцала рохеллис хабаллана йеᴴйагьна шагьарбāъна аьлӏāъна мейакьеш зукъойо
гьолцогъой къацӏо зувакъойо унтилаъас бāхъиллā шайтӏан илбислиъис мāцоллā ийōлна вагьлāзу гьинила магъоъос гьехзу алӏна зиннал боцӏийо магдаленалӏо нисоцас мариянна
гьеродила билӏоъ гаьгьийо хузалӏо нисоцала хъуллухъчияс ахъо иоаннана вагьлāзу сусаннана телидāс баддōл гьидехъалкьā бахъийо исал давлалид комак бовал батӏийā ийōнна
гьоᴴс водолалъ гьолцодой нāназу шагьарбāъаш тели аьлам мокъона къацӏобакийа мехлаъ иса гьоллол вагьаддийо хабар мēйо
мицалъ гьинис иᴴзо чӏалӏал эᴴкьейолӏо гьоᴴс иᴴжелаги иᴴзо чӏалӏецалаъ гьолцола кōъос лади мугьла гьинолкьа йейакийолӏо хаьбалāлӏ йовациллā гьоллōл йогбацӏна мигьнā йоᴴвазна йуьᴴвахъийолӏо
гьоᴴсо мугьла шедкьа йейакийолӏо гьулиъ гувацӏодана лъи оьлечӏе хемухаъзу хъовахъойолӏо
баддōл мугьла чӏагь зазлāъ эᴴдо йейакийолӏо йилӏа йукълъицала чӏагь зазлина гувацӏовā мугьла ахо гуцӏал йеᴴйэшлӏо
амма бади чӏалӏейо иᴴзо регьел гаьгьийа мицаъ йахъийолӏо гьōᴴ гьоᴴсчӏитӏ мугь гаьгьийā кьоᴴвā гувацӏойолӏо гьоллокьа вагьлина нисона иса илӏейолӏо тухъал аьᴴгъā гаьгьийāл тухъала лӏо
гьолълъо хабарлис сийо маънад бахъал нуцӏос лӏо нисолло асгьаблā исахъа
гьолцо жаваб нилӏийо аллагьлила парчагьлис балъголъийа йийакъал гьаьлкӏолъи нилӏна гей мизол амма бадлол мисал бакъона нисал нуцӏос вагьалълъобза гьоглол гувабацӏодана йегāъас энекзи бахъдана биджи йахъаъас
гьуна гьоклӏо мисаллис маъна мицалъ чӏалӏецас иᴴзо гей аллагьлис йаьже
гьинолкьа йейакийā иᴴзодас мугьлалъийа бāхъца йаьжхъа энекзи бāхъдана бета илбисли гьоглола йакӏиъис жувōл боьважинна хъосар бāхъечӏе бецалъгъа йаьже йагъал йеᴴгьцаса
шедкьа йейакийā иᴴзодас мугьлалъийа бāхъца энекзи бахъна разилъилаъ аллагьлис йаьже къабул йогьцаса зама замаллиъ жувōл боьважчаша амма гьаьл бикъелцас загьматаб водбо кьодо йоᴴвакъолъ хемуха гаьччā гьоллōл атā боьвачош
чӏагь зазлиъ йалӏо кези йахъийо мугьлалъийа бāхъца аллагьлис йаьже тухъдана тӏалаб агъазлигъой бечедлъилагъой дунияллила тӏаъам лазатлигъой мекьена лӏуьхонна йаьжис кьоᴴва гуцӏал мейэш аьдамла
регьел гаьгьийо мицакьа йеᴴхейо иᴴзолъийо бāхъца кӏетӏа хирияб йакӏиъ йаьжена цӏуми йогьна сабруна богьна кьоᴴва гуцӏал мегьцаса аьдамла
гухъилла сантелийакьа кьодо лъона шаг гулаъас йаги йоькчина сантели тахлилӏ лӏийо гулаъас гьули гулца канаргъолкьа эᴴдобакцалāл канлъи йахъалъгъа
судлӏо нисода йуᴴцойо шинаб жо йиᴴхъос балъгояб шинаб жона гиса йагъас бета загьирна йахъна
пал гьаьсил гуцӏобахъ нигъа миже энекзи бахъцалахъа судлӏо нисода гаьгьийāл кьодо бадина йоᴴкъас гаьччāхъас гьинхъа гаьгьийолӏо гицӏийона йагъас
исадой мокъойо гьолцос ийона иснана амма аьламлила телилъилахъа гьоллохъа гьолцодой гьино йагъона йахъаъас
дибо ийона иснана ми эгāл атӏна гисдā бечена гейлӏо нисос исахъа
гьолцо жаваб нилӏийо гьоллол дие ийона иснана гей аллагьлила йаьжхъа энекзи бахъцасна гьули тӏубази йогьцасна аьдамла
гьоᴴс водолалъ иса гьинила асгьаблāгъой къацӏо гамалкьа кьодокийо бета ралъадбала тикьадāла рахълиъдā безалӏо нисона гьоллохъа амро бōйо гьоллōл мекьеш зукъойо
вагьлā мекьешлаъ иса уьчахена гей йукъа залӏхъа ралъад багъарзи бахъийолӏо бета лъи жапӏлӏона эᴴдо йоᴴкъойолӏо гьоглол гьинкъи зукъойо
гьицана мекьена асгьаблā иса лъуьълӏолло йā насигьатсукӏо йā насигьатсукӏо иле гъанкъизи бāхъца лӏо нисона илӏелабāйо лъуьълӏона гьолцо залӏхъа амро бōйо йикьечӏе йечелӏо нисона йилӏа жапӏлӏоцас лъӣхъа йеченуцӏлӏо нисойо бета дуниялна гьулиъ сасси бахъна гей
нāд мизос божи иман лӏо нисолло гьоллохъа иса йилӏа гьийабачӏена бихзи бахъийā гьоллōл сидхъа гьоᴴсо бикълабашена нисойо нӣйо сукӏод гьули залӏинна ралъадбала соййāлна амро богьна бахъцас гьоллōнна гьолцол мутӏиъ йāхъна нисогъа йогьцаса
гамалкьа мекьена гьоддōл мокъойо галилеялидой аьᴴйдā гаьгьийа гераселлāла улкалиъ
иса гамалкьас лӏийоклъо гьолцол гьидкъо эᴴкьейо шагьарбаъаш гьоᴴс сукӏо гьули зукъона гей зинналлā охийо сукӏо гьехбехъхъа кьодо лъицӏона лъицӏаъас зукъона гей гьулāзу билӏогъа эчечӏе шунāл гьаьлтӏизи йовагьцала онохбāъ эйачес зукъона гей
иса эгāйоназу гьули илӏелāл уьᴴхолъийо бета гьолцола хаьбалāдой аьᴴйдā къēна экна гьогцо сукӏо йукъо гьокӏна йагъона нисойо кьоддāла аллагьлис оьжо иса сийод дул дӣкьа йатӏна гьарзи йōс дȳхъа нилӏāкъа дил азаб
зинналлихъа иса гьолцоъос болъолӏо нисона амро бōйо зинналлā тели мехлаъ азаб акъуба ницца зукъона гей гьолцо сукӏол гьуги цӏуми огьна нāди оьчодал рачӏодāдна сабалийāдна иᴴцос зукъона гей амма гьолцо йиᴴцō жо йуькь йаькьинна муьгъаттā зинналли боьчӏчӏа авлахълиъ оцца зукъона гей
дибо цāᴴ сийод гей лӏо нисолца гьолцохъа иса гьаз цāᴴ гей дие лӏо нисона кьāь жаваб ницца судлӏо нисода тели зинналла зувакъона гей гьолцоъ
зинналлā исахъа гьарзи йōйо жувōл аьракъбаъ тӏуватӏāкъалӏо нисона
вагьалълъо мехлаъ бизокьа зукъона гей бесцас булӏлас букъо рекед зинналлā гьолцохъа гьарзи йогьна гей вагьагло булӏлаъ жувōл йеᴴкьал изно нилӏалӏо нисона гьолцо изно нилӏна гей
гьогцо сукӏоъосна гисабакна зинналла булӏлаъ эᴴдо йеᴴйакьейолӏо бета булӏлас рекед бачилӏ богицӏна ралъадбаъ гъанкъизи бахъна гей
вагьли къацӏцӏо жо йегā векā чӏалликьа аьлӏāъна шагьарбаъна мекьена йахъийа жойлас аьдамлāхъа хабарла йеᴴйагьна гей
тели аьдамла мокъос вагьалълъо мицаъ исадой гьица мокъолъ гьолцола хаьбалāдой къē эчена зогъца гьоллол гьуги зинналлā гьаг огьна зукъойо сукӏо гьолцола магъокьа лъицӏона йиᴴхъолъ гьули кӏетӏо аᴴкъло лъайликьана эгалъ аьдамлāш гьицӏода йейакца
гьулиъ зукъовā аьдамла мēйолӏо зинналлā охийо сукӏо сагъ ōвас хабар нисал
гераселлāъна гьулāзу сōᴴгъой гаьгьийа халкъила жувōл йилӏа гьийабачӏелъ гьолцохъа гьарзи йōйолӏо гьидедойс эᴴкьелӏо нисона вагьаллиъисзу гамалкьа кьодокна кьāь эᴴкьейо
зинналāъас ацова сукӏона исахъа гьарзи йōйо гьингъой жуна къацӏо оᴴкъалӏо нисона амма гьолцо гьули къацӏо оᴴкъеэш гьолцохъа нисона гей
билӏогъана эᴴкьена мēйа аллагьли дул йōва жойлас хабар эᴴкьена къацӏцӏо шагьарбаъ иса гьинил йōва жойлас хабар мēйолӏо
кьāь галилеялиъ оᴴкъолъ халкъила исал гьидкъолъи йōйо судлӏо нисода гьолцохъа гувабацӏона бечена зувакъойо къацӏцӏā
гьуна синагоглиъ гьаькимлъилаъ гаьгьийо яирлӏо нисойо сукӏо гьицакийо гьолцодой исала хаьбалāдой аьᴴйдā къēна экна гьарзи йōйо гьиндой билӏогъа тослӏо нисона
судлӏо нисода гьолцо яирис зукъона гей гьоᴴс гаьгьийо ацӏона къон лӏикьа йоᴴкъойо кид гьоло йугъос зукъона гей иса эᴴкьешлаъ халкъила алӏо охна зукъойо
ацӏона къона лӏи магъоъос гьеᴴ гугьна бечечӏе азаблиъ гаьгьийо лъōхъана сагъ йогьна йахъеэшла гьоᴴс ийо
муьгъаттāкьа гигьна исала лъицӏола моькькьа кō йеᴴхеллолӏо вагьаллиъисзу гугьцас гьена бечейолӏо
иса нисойо лъод дӣлъ кō йеᴴхелло къацӏцӏола инкар бōлъ петри нисойо йā насигьатсукӏо халкъила ми алӏо охна къази огьцас гей
амма иса нисойо лъоди дил кō йеᴴхелло дӣъис къуват ругь мекьецас бикъейо дил
гьини йōйо жо балъго гьихлъаъцас йегалъ гьоло аьдам къикъилӏона исадой гьица йеᴴкьейо гьолцола хаьбалāдой къēна йекна халкъилал тухъинна нисойо су гьини гьолцол кō йеᴴхеллона ва нигъа жу кō йеᴴхенна муьгъаттā сагъ йахъийона
исана гьолълъохъа нисойо дие кид дибола божила йахъилло ми гьаᴴже йеᴴкье рекъелна мина
иса гьоглӏохъа икълашешлаъ синагоглила гьаькимлила билӏоъос гисакна сид сукӏо нисос дибо кид йугъойо ми аьдада муалимлис раьгьат бугъолāкъа
вагьли исал тухълъо гьолцо киббала абохъа нисос гьицӏāкъа ми бож дибо кид сагъ йахъца
билӏогъа мокъолъ петерна иоаннана якъубна гьулāзу киббас ийо абона гьихбалъоцал баддōл гьоᴴссукӏона билӏоъ эᴴдо мейэш
гьолълъо киббаддāла къацӏцӏā бийабас зувакъойо гьидеш гъейодана зувакӏна амма иса нисойо бийабāкъа гьоло йугъона гаьъа йуьчāхена гей
аьдамла гьолцокьа лъоᴴвабас зукъойо гього йугъойолъи йикъелъ
иса киббас кōна йохна гьолълъохъа илӏейо къова йаьгъиъ
киббал ругь мокъойо вагьаллиъисзу гьоло йаьгъиъийо исана гьолълъол кен нилӏалӏо нисойо
ажаиб бāхъна гьихбалъойо киббас ийо або гьолцона вагьлиъ йахъийо жо гьоᴴссидихъана нисāкъалӏо нисона гьоллохъа лъази йōйо
ацӏона къона асгьабна илӏена гьоллол нилӏийо къацӏцӏā зинналлāкьа ихтиярна кӏовакӏова бāхълал къудратна
мēйо иса гьоллōл аллагьлис парчагьлъи йоᴴкъоцалас хабар нисална кӏовакӏова бāхъланна
гьоллохъа нисойо гьоьшшона гьиногьид йезāкъалӏо йа кӏобала йа хуржалла йа баьба йа окко гьулāзу къō къона мухунна къацӏо йезāкъалӏо
нӣйа билӏоъ мекьедана гьолълъо аьлӏаъаш йаги шагьарбаъаш кьāь мекьецал вагьалълъо билӏоъ лахбалӏечӏе бечелӏо
амма лъоди миже къабул боваъда гьулиъис боьвачошлаъ шагьарбала кавлидой мокъолъ мизола гьалалъцолāлъцо пах йолъола гьоллол аьламатлъилаъ йахъалъгъа
мекьена гьолло мō мокъовā аьлӏāъ нāназу рохеллис хабарна мēйо кӏовакӏова аьдамлана бāхъилло
гьерод ханлилна тухъийо къацӏцӏо караматлис хабар гьули гьаьгьелъна гьихлъойо судлӏо нисода садло нисос зукъойо угъоваъас ахъна ягья оᴴкъоналӏо
бадлосола нисос зукъойо иляс авараг оᴴкъоналӏо гьоᴴсо гьоᴴсола аьᴴйдāш гьоᴴс авараг угъоваъас ахъналӏо
гьероди нисойо ягьяс до къаьм йуьчӏиллина зукъойо сукӏод гьули вагьло хабар гьинис дил тухъилцас гьули эгāл атӏна икье аькьеш зукъойо гьерод
чапарла кьāь мокъолъ исахъа йеᴴйагьийо гьиде йō йōва жойлас хабалла бета бадло аьдамлāдойс гьоллōлна бежеллина гьули эᴴкьейо бетсаидалӏо нисоцала шагьарлилъдā
амма халкъилал эᴴкьейас тухълъо гьолцогъой муьгъалӏ гьоллōнна мекьейо иса гьоллōл къабул богьна аллагьлила парчагьлис хабарна мēйо бета сагъ бовал нуцӏовā аьдамлана бāхъилло
водо нисдāкийо ацӏона къона асгьабла гьицана мекьена гьолцохъа нисойо халкъ меццабакӏа гьицайцӏо гаьгьийā аьлӏāъна хъуннāъна гьидел буватӏанна бесанна маьче михъолас судлӏо нисода иле гьолӏоъ аьдам сукӏо гаьчча боьчӏчӏо авлахълиъ гей
амма иса гьоллохъа нисойо миже нилӏаъче гьоллол бесал кен гьогло нисойо лъина баьбана къона бисанāъ бади кен оᴴх гаьъа илохъа къацӏцӏолал оьлло кен йохал мекьеда бахъас иле
гьулиъ зукъойо лъина гьазайликьа оᴴкъойо або амма иса нисойо гьинила асгьаблāхъа миже гьоллōл лъӣ лъинайиг хъогьна мухъликьа къē бечела
гьогцо нисогъа къацӏцӏā гьоллōл къē бечелло
иса лъина баьбана къона бисана бокчина гьаᴴсаъдāна говацӏона кенлил доьъа бōйо бета бувакӏинна асгьаблāхъа халкъилал битӏал нилӏийо
къацӏцӏā оᴴха йоваццал бесийо муьгъаттā гьихлъойо роиллāс ацӏона къона кедна боцӏийо
гьоᴴс водолалъ аьдам сукӏо гаьчча мицаъ тӏаъатлиъ гаьгьийа мехлаъ гьинила асгьаблāхъа гьолцо нисолло халкъила до сукӏолъилаъад бикӏзи ōс
гьолло жаваб нилӏийо садло ягья авараг бадло иляс авараг гьоᴴсола бадōлъола авараглāъас гьоᴴсцойс угъойо авараг аьгъиъна гейлӏо нисос
иса гьоллохъа кьāьна нисолло миже сукӏолъилаъад до бикӏзи ōс петерли жаваб нилӏийо аллагьлис масигь
амма гьолцо асгьаблāхъа лъази йōйо вагьалълъос гьоᴴссидихъана гьокӏ йагъāкъалӏо нисона
аьдамлила оьждил тели азаб акъуба бегāл нуцӏос букъā кашишлāна гьаькимлāна вагьлāзу диниябла аьлимлāна гьинкьас инкар бōс бета жу икьеш лъанасла водиъ угъоваъас ахъца лӏо нисойо гьолцо
бетана иса къацӏцӏолахъа нисойо дӣгъой говал атӏийо сукӏо зогъда гьинкьас кōна йагъала шибаб водиъ гьинис хъанчна бохала дӣгъойна говала
судлӏо нисода гьинис ругь цӏуми бовал батӏийо сукӏо гьолълъо ругьлиъис маьгьрум ахъца дил оьло ругь нилӏийа сукӏос ругь хъосар бахъца
гьинизу жуна угъонна йана гьинилзу гьини зарална богьна вагьалӏо къацӏцӏо дуниялликьа ханлъилаъ аьдам ахъналӏона инсаллил сийона хайир гейди
дона дие йаьжена бикӏзи йойэш сукӏо аьдамлила оьждина бикӏзи оваъас гьинилана аболана мукъадабла малаиклāлана къудратликьа гьули оᴴкъолъ
гьаькъкъаб жо гейлӏо нисос мизохъа вагьалӏоъ бечейāла гьоᴴсолал хел мокъаъас аллагьлис парчагьлъи йегайчӏе
вагьлā нисона муьгъаттā белӏналъийо водо йеᴴкьелъ петерна иоаннана якъубна къацӏо мокъона тӏаъат ибадат бовал иса эᴴкьейо мāькьа
гьуна вагьлиъ доьъа гьари бōслаъ гьолцола мотӏолис куц хужойо магъокьас лъицӏона бабалолъна гьаьлдолъийо
гьуна вагьлиъ къона або гьолцохъа икълашеш зукъойо гьоллōл зувакъойо мусана илясна
гьоггōл мовакъойо букъа рец нурликьа гьогло нисойо иерусалимлиъ оᴴкъолъ иса аллагьлис амрона тӏубази богьна гьолӏо дунияликьас эᴴкьешлӏо
петерна къацӏо гаьгьийāна йуькьеэшла милӏаъ зувакъойо амма лъуьъбалӏолъ иса букъа рец нурликьа эгāйо эцокьа эчейо къона сукӏона эгāйо
гьоггōл къонана сукӏоба бовачошлаъ гьинил нисоцас йикъечӏе петери исахъа нисойо йā насигьатсукӏо илол гьолӏоъ ахо гей лъана къай бовал гьоᴴс дул гьоᴴс мусал гьоᴴс илясил
гьолцохъа вагьли нисослаъ гьаᴴс мусна йоᴴкъона гьоллол гьидоци йахъийо вагьалълъо гьаᴴса мусаъ гьоггōл эᴴдобаклъо асгьаблāс йилӏа гьицӏода йейакийо
бета гьаᴴса мусаъкьā гьодлол гьоᴴс гьокӏ тухъийо гьули гей до гьакӏийо дие оьжо гьолцохъа миже энекзи бāхъ
вагьли гьокӏ тухъийаъ иса гьоᴴсцо гьихлъойо гьоглос гьокӏа йоваъийо гьидел йегāйо жо асгьаблā вагьагло водлāъ гьоᴴссидихъана нисеэш
бета хиса мāькьаш лӏийо мокъолъ исал данде тели аьлам мекьейо
гьуна вагьлиъ халкъилаъ эᴴдо гаьгьийо гьоᴴс сукӏо илӏелāйо йā муалим гьарзи йōс дȳхъа диела гьоᴴс гаьгьийа оьждихъа гоцӏохъ
гьуна зама замаллиъ зинналли охца гьули гелокьас гьолцо хъаьлӏеш илӏелас муьшо мокъонна сикӏаъ поьп чӏалӏеллис тели азаб акъобана нилӏна гьаьлалъ эццакӏца зинналли гьули
дибола асгьаблāхъа гьарзи йōйо зиннал боцӏалӏо нисона амма гьоллохъа боцӏна бахъеэш
иса жаваб нилӏна нисойо йā иман гаьччо мекъаб агьло нитокцалди до мизогъой ахъал нитокцалди миже гьекези бовал бета гьолцо сукӏохъа нисойо акъа гьолӏоъ дибо оьжо лӏо
акъона гōслāъна зиннал оьждикьа богицӏийо къēна экинна гьолцол вагьго унти мокъолло иса зинналлихъа оьлиллалӏо нисойо бета сагъ огьна оьжо абохъа нилӏийо
аллагьлис гьаьлкӏолъи йегасдилӏо нисона къацӏцӏā гьикмат бāхъийо иса жу угъоцаласна кьāь ахъцаласна бетана нисойо йōва муъжизатли къацӏцӏā гьайран бовагьна гаьгьийа мехлаъ гьолцо асгьаблāхъа нисойо
вагьаддōл дие йаьжбо миже йакӏкьа йоваха аьдамлис оьжо гьаколъечӏе аьдамлāла каъ ницца
амма асгьаблāл нисойо жойлас маъна биджи бахъеэш гьулина нисона зукъойо гьоллол йикъаъалъгъа гьолълъос нисолал гьоллōлна гьийабачӏейо
гьоᴴс водолалъ бахъийолӏо асгьаблāъ эᴴдо даьъба сукӏод гьидеъ эᴴдо биссун укъо гейлӏо нисона
гьоллола йакӏиъ гаьгьийо пикрона бикъена иса окчина гьоᴴс итӏино къова голца гьиндой шеблаъ
бета гьоллохъа нисос диллабза вагьди къова охийо сукӏо дона охийо сукӏо ахъца до къабул ōва до мизодой э̄ᴴйо аллагьна къабул ōс вагьалълъобза мизоъ эᴴдос бишшун итӏино бишшун укъо ахъца
вагьалълъол иоанни нисойо йā насигьатсукӏо илол иᴴхъойо дибо цāна йагъона аьдамлāъаш зинналла йоваццас гьоᴴс сукӏо иле гьукъзи йōйо гьолцол судлӏо нисода илогъой муьгъалӏ говаъцас сукӏо гаьлълъо
иса гьолцохъа нисойо гьукъзи йовāкъа мизол данде эчеэш сукӏо мизос рахъ бохийо сукӏо ахъца
жу гьаᴴсаъ эᴴкьал нуцӏойо водбо кьодо йоᴴвакъалъēлъ иса иерусалимлиъ эᴴкьал гьоькмо бōйо
жу оᴴкъолъол гьаьдурлъилал гьинис асгьабла мēйо мекьена самариялила сид аьлӏаъ бечейо гьоллōл иса оᴴкъолъол гьаьдурлъина йогьна
амма гьулиъ иса къабул ойэш гьули иерусалимлиъ эᴴкьецас икъелъ
вагьли йикъелъ асгьаблā якъубина иоаннина нисойо йā бетӏерчӏахъаяв дул йадда иле нисал иляс авараглицой гьолло аьдамлāл гьаᴴсаъкьā цӏойис балагь мокъонна бувагъолалӏо
амма кӏаьйна уьᴴхона гьоллос гьокӏа йоваъиллийо
мизол бийакъаъас миже нӣйа ругьлис гаьгьийāна аьдамлис оьжо дуниялликьа оᴴкъона гей аьдамла хъосар бовал бувагъолал гаьъа гьули дуниялликьа ахъна бета гьулиъис исана асгьаблана балӏо аьлӏаъ мекьейо
гьид мекьешлаъ сид сукӏо исахъа нисойо до гōс дȳгъой ми нā эᴴкьедана
иса гьолцохъа нисойо сорāс йецал къоьчӏова гей гьаᴴсаъла мигьнāс сӣᴴбо гей амма аьдамлила оьждис къаьм гулал маьче гаьъа
иса бацохъана нисойо тос дӣгъой гьолцо жаваб нилӏийо йā бетӏерчӏахъаяв гьакъкъа дил изно нилӏа дие угъойо або иᴴхъолал
амма иса гьолцохъа нисойо бувагъовā аьдамлā гьидес бувагъовā мийахъолала ми эᴴкье аллагьлила парчагьлис хабар мейал
бацосола гьолцохъа нисолло до дȳгъой къацӏо говал бетӏерчӏахъаяв амма агьло хъизаллихъа ахо бечелӏо нисал изно нилӏа дил
гьолцохъана иса нисойо маьче болӏослаъ боъосбас мигъна йохна муьгъаттā говацӏоцас сукӏо аллагьлила парчагьлиъ кьухъаъас
гьолълъогъа муьгъаттā кьоддāла иса бетана гьакӏийо алӏнайиг асгьаб къō къона хъогьна гьоллōл мēйо жу эᴴкьал нуцӏоцала шибаб шагьарбāъна аьлӏāъна
гьоллохъана нисойо мицалъ тели муькъо йахъна гей йокӏолцас аьдамла йоькькьа гей вагьалълъобза муькъовāла бетӏергьаллихъа гьарзи йова гьинис муькъо йуьᴴвал буьгьдабагийа мейалӏо нисона
гьаᴴже мекье гьуна до миже мēш бацӏлāъ эᴴдо лӏилейōлцой
къацӏо йейазāкъа йа окколас боьъо йа хуржалла йа гьалалъцова гьид кези ахъийал гьоᴴссидинна саламна нилӏāкъа
нӣйа билӏоъ мекьедана гьакъкъа аьᴴйддā ниса ассаламу алайкумлӏо рекъел мизоллӏо нисона
гьулиъ эᴴдо саламатаб сукӏо зогъда мизос салам гьолцо бохас зогъаъда мизодой кьāь мокъас
гьолълъо билӏоъ бече миже бес хулӏона билӏола бетӏергьалли йōйо гьоболлъина къабул йогьна загьмат гъилликьа шапакъат михъос гьоᴴс билӏоъос балӏо билӏоъ боьвачона мекьāкъа
нāди шагьарбаъ миже мокъолъ къабул богьда гьулиъ бече бесал нилӏийо кенна йуьᴴхъа
гьулиъ гаьгьийā кӏовакӏовāна бāхъла аллагьлис парчагьлъи гьицакна гейлӏона ниса гьоллохъа
амма нāди шагьарбаъ мокъолъ миже къабул боваъда гьулиъис къатӏлиъ гисабакна боьвачошлаъ ниса
мизола шагьарбаъ илла хаьбалāкьа йечейо пахна иле мизокьа пахлӏолца амма йикъе мизолзу аллагьлис парчагьлъи гьицакийолъи
гьуна мизохъа нисос вагьли къиямасаб водо кьодо йоᴴкъолъ содомлила халкъилал пигьалъи йахъца гьолълъо шагьарбала аьдамлāлгъа
балагь мокъос дȳкьа хоразин балагь мокъос дȳкьа бетсаида судлӏо нисода мизоллъийā караматла тирлилана сидонлилана аьдамлāл йегабанна зувакъойокъодā къēна бечена цӏоцӏойо мухунна лъичӏена къаьмкьа йалӏона чӏалӏена гьолло гьехзу тавбана богьна аллагьлилъдā муьвахаш гāь
амма къиямасаб водиъ тирлинна сидонлинна пигьалъи йахъца мизоллагъа
мина капернаум гьаᴴсаъад бежеш журжагьлиъ тӏутӏас ми
мизохъа энекзи бахъийā дӣхъана энекзи бахъца миже атā бовахийā дона атā охца атā до охийа до э̄ᴴйо аллагьна атā охца
кьāь мокъойо гьоггōл алӏнайиг асгьабла йилӏа разина бāхъна исахъа нисойо йā бетӏерчӏахъаяв зинналлана мутӏиъ йāхъца илол дибо цāᴴ йагъолъ
гьолцона гьоллохъа нисос дил кайлӏōцой гьаᴴсаъас бекцас илбис бегāйо
гьуна бекелāна аькъараблана йовацлална къацӏцӏо тушмаллāла къуватликьа гьаьлкӏолъина до мизол нилӏна гей мизол гьогло зарал боваъас
амма зинналла мизол мутӏиъ йахъналӏона гьолълъокьа миже рази бахъāкъа миже рази бāхъ мизос цāᴴда гьаᴴсаъ чāхийакьа
вагьаллъо мехлаъ жу илагьияб ругьлис оцӏийа иса рази ахъна нисойо дул рец гей дие або зоб ракьлис бетӏергьан ми цӏодораблāкьасна аькъилаблāкьасна балъго йогьна къовал вагьди къацӏцӏо жо загьир йōйо ӣᴴ дие або вагьалълъоъ гей дибола цӏоблис аьтӏилъи
къацӏцӏо жо дил диела або нилӏна гей аболлāъ гьоᴴсидинна икъаъас оьжо оьждилнāъ оьждил або икъелал атӏийалнāъ гьоᴴссидинна икъаъас або
бадлоъос жужна бāгъона асгьаблāхъа нисойо гьардарабла гей вагьди къацӏцӏо жо йегацаса мизос гьаьйда
судлӏо нисода до мизохъа нисал тели авараглāнна падишагьлāнна йатӏна зукъойо мизол йегāйо жо йегāл амма йегайэш мизол тухъийо жона тухъал йатӏна зукъойо амма тухъеэш
гьуна вагьлиъис сид диниябли аьлимчийа гьули икъелал атӏна суал нилӏийо йā муалим абадияб билӏос бутӏа дил михъал нуцӏода сийод до йовал нуцӏос
иса суаллид кьāь жаваб нилӏийо къанонлиъ нигъад нисона гей сийод дул чахна йиᴴхъос вагьалълъос
гьолцона жаваб нилӏийо дул дибозу бетӏергьан аллагь дибола къацӏцӏо йакӏидна дибола къацӏцӏо ругьлидна дибола къацӏцӏо къуватлидна дибола къацӏцӏо аᴴкъло пикроладна атӏ бета дибо гьицасна мицойзу атӏ
иса нисойо гьогцохъа ми битӏун жаваб нилӏийо гьуна вагьлā уьᴴхо аьᴴхе дул абадияб оьмро михъас
амма гьолцо жу битӏараб ахъал икье аькьена кьāьна нисолло сукӏод дие гьицас ахъца
иса вагьлиъисзу гьолцол жаваб нилӏийо гьоᴴс пуланаб сукӏо иерусалимлиъис лӏийодā иерихонлиъ эᴴкьеш зукъона гьид гьули къачагълāл иᴴхъона гей гьоллōл гьогцохъас лъицӏона йагъона угъал оᴴкъова гьаьллъилакьа аькьеланна аькьенна гаьлълъāчо гьулина эчаннегьна боьвачона гей
гелокьас вагьалълъо гьид лӏийодā эᴴкьецас гьоᴴс кашиш гьолцо сукӏокьа кьодо оᴴкъона гей амма гьуги эгалъ гьинолила балӏосола раъаллиъкьā оьчона гей
вагьлā кьодо оᴴкъона гей левитлāс гьоᴴс сукӏона амма гьулина вагьаллāзу гьинолила балӏосола раъаллиъкьā оьчона гей
гьоᴴс пуланаб самариялиъис сукӏо эᴴкьешлаъ гьолцо аьдамликьа кьодо оᴴкъойолӏо гьули эгалъ гьогцокьа йакӏо йугъона гей
гьицакна гьогцос лаьхъла зайтуллила йеᴴлълидна гъинолидна низабāнна низабана шовашона гей бета гьинила аᴴукьа кьайкъена гонна петерлиъна эжена гьогцол бовал нуцӏойо тимар богьна гей
бета хиса гисакалдайлил петерлила бетӏергьаллихъа къона динарна нилӏна нисона гей вагьацо сукӏол бовал нуцӏойо тимар бова гьолълъогъа тели окко йугъода до кьāь оᴴкъолъ дул нилӏал
къачагълāл иᴴхъойо сукӏол дибола пикролаъ лъаниъ эᴴдос сукӏосод гьиᴴцас зогъал
гьолцокьа йакӏона йугъона комак бōйосо лӏо нисона жаваб нилӏийо диниябли аьлимли исана нисойо гьолцохъа эᴴкьена мина вагьаллā йова
гьоддōл вагьлиъис мекьешлаъ иса оᴴкъос сид аьлӏаъ гьоᴴс пуланаб марталӏо нисоцала аьдамли иса гьоболлъилаъ окӏца
гьолълъос зукъона гей мариянлӏо нисона цāᴴ гаьгьийо иси исала хаьбалāгъа къēна йечена иси гьогцола хабарлихъа энекзи йахъца зукъойо
марталӏо нисода гьогцол йукъо гьоболлъи йовал йикье йаькьеш зукъойо исадой гьицана гигьна марта нисос йā бетӏерчӏахъаяв дул букъо ургъелна зогъаъас до иси гьоᴴсцо йечаннегьна йикье йаькьейас дил комак бовал йаьгъиълӏо ниса исихъа
иса гьолълъол жаваб нилӏийо марта марта ми тели жойлас ургъел бохца
амма йовал нуцӏойо жо гьоᴴс гей гьуна марияни кӏетӏо аьмал кьодос гьаᴴкӏна гей вагьло гьолълъохъас гьоᴴссидина багъаъас
гьоᴴс пуланаб мицаъ иса тӏаъатлиъ гаьгьийаъ гьолцос гьари доьъа болъолъ сидцойсола асгьабли гьолцохъа нисолца йā бетӏерчӏахъаяв ягья гьинила асгьаблāл малъзи бōваъцой ми илолна доьъа гьари бовал малъзи бова
гьогцо гьоллохъа нисос доьъа богьцалаъ вагьдā ниса йā або дибо цāᴴ аьдамлā илагьияб бикӏзи йовала дибо парчагьлъи йоᴴкъала
шибаб водиъ баццас баьба илол нилӏа
илла мунагьлāкьас кьодос тилӏки судлӏо нисода илена къацӏцӏола илол кешлъи йōвакьас кьодос тилӏбакца ми илос гьаьл бикъелална уьᴴхолъāкъа
бетана иса гьоллохъа нисос мизола сидцойсолас ахъас гьоᴴс гьалмагъ йалӏохъоваддā гьогцодой билӏогъа эᴴкьена ми нисас йā гьалмагъ боцӏол лъана баьба нилӏа ми дил
судлӏо нисода сапарлиъис гьоᴴс гьалмагъ оᴴкъона гей дидой гьолцодой аьᴴйдā гулал кен гаьъа дие
нилӏалди дул гьогцо билӏоъ эᴴдолакьā вагьаддийо жаваб дие раьгьат бугъолāкъа аᴴцна гъешена гей къована буьчабахена гей дидой мокӏолаъ до аьгъиъна ахъаъас дул баьба нилӏал
мизохъа до нисос нагагь гьули аьгъиъна гьалмагълис къимат богьна баьба нилӏаъда кьодос олъечӏе гьарзи йōвахъа аьгъиъна гьокцо дул оьлло баьба нилӏца
вагьалълъобза до мизохъа нисоцас гей гьарзи йова миже мизол нилӏас йиᴴза миже йиᴴхъас аᴴц къоьпӏлӏола мизол йеᴴгьас
судлӏо нисода шибабли гьарзи йōвал ницца йиᴴзийал йиᴴхъос аᴴц къоьпӏлӏоллāл йеᴴгьеш
мизоъ эᴴдо гейд гьоᴴсдана або оьжди биса бокӏлъо гьолълъола мицаъ гьолцохъа бекела ниццас
йаги цӏемуцӏ гьарзи бōлъ эггу гьолцол аькъараб нилӏалди
пал гьаьсил лъакъейā гаьлъдана къовал кӏетӏо шинаб жо мизол нилӏал йаццалаъ гьарзи йōвал ла телид нилӏал гьаᴴсаъла або илагьияб ругьлис йоᴴкъойо кӏетӏо шинаб жо
гьакъкъас сид сукӏола магъоъос иса боцӏийо аьдам йаьжегаччо огьцас гьоᴴс зиннал зиннал болъона муьгъаттā гьули сукӏо икълашал уьᴴхолъийо гьолълъокьа халкъна гьайран бахъийо
амма халкъилаъ эᴴдо гаьгьийā садло нисос зукъойо гьолцо инсаллиъис зинналла йоваццалӏо зинналлāс хан беэлзебуллила комаклид
иса икъелал атӏна бадло аьдамлā гьолцохъас тӏалаб йōс зукъойо гьаᴴсаъас аьламат бегалалӏо нисона
гьоллола йакӏиъ гаьгьийо жона йикъена иса нисойо гьоллохъа улкалиъ сидхъа гьоᴴсо аьдамла бейагъда гьули йоьчӏолъча хъизан къондā битӏда гьолона бугъос
нагагь илбислāс парчагьлъи къондā йитӏда нигъад гьоллос ханлъи гьихлъал мижейаъ нисос до зинналла аьдамлāъаш беэлзебуллила комаклид йоваццалӏо
нагагь до гьоллōл беэлзебуллила комаклид йовацца зовагъда мизола къова лъōла комаклидди йовацца вагьалълъобза мизол гьоллōл къадилъилаъ бāхъца
амма до зинналла аллагьлила гьаьлкӏолъилад йуьвагьонна йовацӏлъо гьай гьай аллагьлис парчагьлъи мизокьана йоᴴкъойо
кōъ ярагъна жуна сид залимабли сукӏо гьинис билӏо цӏуми йōс зогъда гьолцола боцӏи ризкъилал гьинкъи гаьъа
гьолцогъа къуватаб сукӏо кьодо огицӏда гьули уьволаш гьолълъокьа йакӏо йоᴴкъойо йарагъна гьолцохъас йагъос бета боцӏи ризкъина битӏца
дӣгъой къацӏо гаьччо сукӏо дил данде эчейо ахъца дӣгъой къацӏцӏо боцӏи бокӏолаъцала бокӏоллона цацакӏзи бōс
инсаллиъис гисакна муьгъаттā гьинил раьгьат гьаьлки мизна чикейо зиннал лъи гаьччо авлахълāъ кӏаьйлӏош гьолона михъечӏе гьолълъо нисос жу гисакийа билӏоъ кьāь мекьеда ахо гейлӏо
кьāь мокъолъ гьолълъол билӏо лъаьлӏена ахо къачӏази йогьна йиᴴхъос
бета гьолълъо зинналли гьингъана лъакъейā алӏна зиннал бакъоллис гьоллōл гьулиъ эᴴдо йечеш аьᴴйдā зукъоваълагъана лъакъейа азаблиъ ахъца гьули сукӏо гьолълъогъа муьгъаттā
иса вагьлā нисослаъ ийоддāла аьдамли халкъилаъ эᴴдолакьā лъōнназу тухъинна нисос гьардараб гей ми ōйо дул нене нилӏийо дибо ийо
амма гьолцо жаваб нилӏийо гьардарабла гей аллагьлис калам тухъийāна гьолълъокьа муьхомахейāна
тели халкъ къацӏобаклъо иса нисойо йилӏа пасадаб гей же замаллис уммат гьолло аьламат мизца юнус авараглис аьламаттāъ тӏокӏаб бадо аьламат гьоллōл бегāъас
ниневиялила халкъилал аллагьли аьламатлилаъ э̄ᴴйо юнус аварагцой вагьалӏо умматлил аьламатлъилал аьдамлис оьжо ахъца
къиямасаб водиъ вагьалӏо умматлигъой гьисаб суаллил йаьгъиъца къилмалилъдā гаьгьийо йукъо пача гьоглӏо гьоддōл ритӏухъабла боваъас судлӏо нисода дунияллила раъалликьас гӣйо гього сулайман авараглила йаьжлāхъа энекзи йахъал гьуна гьолӏоъ гей сулайман авараглигъана кьоддāс
ниневиялис халкъна баьгъбаъча къиямасаб водиъ гьисаб суаллил вагьалӏо же замаллила умматлигъой гьоглона гьоддōл ритӏухъабла боваъас судлӏо нисода юнус авараглила ваъзалахъа жувōл энекзи бахъна муьгъаттā гьидена тавба бōлъ гьуна гьолӏоъ гей юнусгъана кьоддāс
билӏоъ гухъилло сантели лъона йегāъцала мицаъ гулассаъ йаги гьули кьодо хаьтӏа шаг гунна кьаьхъашшаъ эᴴдо гугьцалāл канлъи йахъалъгъа канаргъолкьа кьодо гулца гьули сантели
инсаллила магъос чирахъ йахъца гьаьй дибо гьаьй йаᴴцō зогъда канлъи йоᴴкъос дибола къацӏцӏо магъоъ дибо гьаьй дугълӏō зогъда дибо магъона колӏлӏо бахъийо
пал гьаьсил гоцӏохъ дибо гаьгьийо канлъи дахход гей
дибо къацӏцӏо магъо канлъилас боцӏна зогъда гьоᴴсна боцдийо лагана зогъаъда бета ми ахъца бабала лампала дул канлъи йикьеллийаълъийо
исас ваъза болъолъ сид фарисейли гьули эсал окӏийо билӏоъ оᴴкъолъ иса супралдой гьица къē эчейо
фарисей гьайран ахъна гьихлъойо иса кōда низабайчӏе эсал къē эчелъ
кьоддāла иса гьолцохъа нисойо же миже фарисейлā жигар багъос цӏараъ кьодтуцӏо низāл амма миже эᴴдос чикейā гей миже эᴴдо хъантӏлъиласна симасна бовацӏна
аᴴкъло гаьччā миже лъод гиса гаьгьийо жо йахъинна гьолцозу гаьъад эᴴдо гаьгьийона йахъинна
мизоъ эᴴдо гаьгьийо жо миже нилӏцакъодā садакъацой мизос къацӏцӏо жо йаᴴцас гāь
балагь азаб мизол фарисейла судлӏо нисода миже закаъатлил нилӏца самлисна садаблисна баддōнна кенлиъ тувакӏцала бохāсна ацӏонас бутӏа амма ритӏухълъиласна аллагьлиъ рокьиласна миже тӏалаб боваъас гьулина йовал нуцӏос вагьдисона йойчӏе йечаннейал йахъаъас
балагь азаб мизол фарисейла судлӏо нисода мизол йацца мизола бадлогъа аьᴴйдā бāхъал гьулāзу аьдамла къацӏобакӏийа мицаъ мизол рец салам бовал
балагь азаб мизол судлӏо нисода миже гей йегабāъцас шунāлъийа кьодолакьā мекье гугьцала аьдамлāл гьоггōл йегабāъас
вагьалълъо мехлаъ гьоᴴс диниябли аьлимли нисос гьолцохъа йā муалим вагьаллийо йаьжбона нийасона ми илена нуькучӏчӏāъ бовагьца
амма гьолцо нисос мизокьана диниябла аьлимлāкьана мокъос балагь азаб судлӏо нисода миже аьдамлāла михъāкьа гулца йежена йахъаъцас йаькъ мизоллӏо нисода гьолълъол зокьона мехелал батӏаъас
балагь азаб мизол судлӏо нисода мизола умумаллила аболā бийакьейа авараглāла шунāкьа кьодо мазарла йовагьлъо
вагьалълъос миже нуьъла гей миже йегалца мизола умумалли йōйо жо битӏараб гаьгьийолъи гьогло аварагла бийакьейо мижелӏо нисода умумалли бийакьейā авараглāла шунāкьа мазарла йовагьца
вагьалълъобза аллагьлила аᴴкълола нисона гей до гьоглодой авараглана чапарлана мейагьал амма гьоллоллӏо нисода гьоᴴсо бийакьас гьоᴴсо бовацӏас
дуниял бижжи бахънас гьабиллиъкьā муьхолъна аллагьлила билӏоъ къурбан мухоцала мицаъ алӏо икьейо закария аварагликьа мокъоцал къē мēйо гьеᴴйас гьаькъ боцӏоллис гьодло умматлид гьуна до нисос мизохъа вагьадло умматлихъас тӏалаб бовас бийакьейāс къē мекьейо гьеᴴйас гьаькъ
балагь азаб мизол диниябла аьлимлāл судлӏо нисода миже йоькчина гей лъайлис йига амма мижена эᴴдобакеэш эᴴдобакал батӏийāна мейэш
вагьлā ваъзана богьна гисакна кьāь эᴴкьецалаъ диниябла аьлимлāна фарисейлāна гьолцокьа симабахъона кьодо гȳваъцой гьули къорлиъ охалъгъа бетана лади жойлас нисолца зукъойо гьоллол йатӏна зукъойо иса нигъади нисова йаьжлāкьа охна аьйиб мокъолал
вагьалълъо мехлаъ гьаза гьазайлāд аьдамла къацӏобакна йукъо къолӏолабāлъи зукъойо сидил гьоᴴсо бовацилло гьаьллъилакьа зукъойо гьоллос иш иса гьакъкъа гьинила асгьаблāхъа икълашал уьᴴхолъийо вере миже цӏуми бāхъ хашилакьас гьай гьоллола къондā моькьоколъи йōвакьас
гьоᴴсна йуᴴцойо жо йикъечӏе гьихлъаъас вагьлāзу гьоᴴсна балъгояб жона загьир йахъечӏе гьихлъаъас
вагьалълъобза нише колӏлӏаъ нисойо жо качелълъол тухъцаслъи йикъе эᴴддāла билӏоъкьā лъōлади аьᴴгъалагъа нисойо йаьже кьамāкьалкьā нисона лъōнназу тухъцаслъи йикъе
мизохъа диела гьалмагълāхъа нисос магъо бикьецалāхъа гьийабацӏāкъа тӏокӏаб гьоллохъа мизол гьоьшшона йогьна йахъаъас
амма нисал мизохъа лъōхъа гьийабацӏал нуцӏоцасна миже гьийабачӏе бийакьена муьгъаттā журжагьлиъ тӏуватӏиллина бāхъийахъа гьула мизохъа нисос гьоллохъа гьийабачӏе
къон ассарийаъ гаьъад бохал михъос лъина мигьна амма гьолло мигьнāсна тӏалаб агъаз бōс аллагьлил гьоᴴсна мигьнана шоъанна шоъаъаш
мизола къаьмкьа гаьгьийо гьули кеᴴйана хъогьна гей пал гьаьсил миже гьийабацӏāкъа телила мигьнāгъа хириябла гей миже
гьуна мизохъа нисос аьдамлāдой аьᴴйдā дие рахъ бохийо сукӏос аллагьлила малаиклāдой аьᴴйдā аьдамлила оьждина рахъ бохца
аьдамлāдой аьᴴйдāкьа дӣкьас инкар бōйо сукӏокьас аллагьлила малаиклāдой аьᴴйдā гьолцокьас дона инкар бōс
аьдамлила оьждихъа данде йаьже нисойо сукӏокьас аллагь кьодос тилӏкис амма илагьияб ругьликьа калӏ йиᴴхъōйо жо йекӏийакьас кьодос тилӏкаъас
синагоглиъна бейажена халлāдойна гьаькимлāдойна аьᴴйдā баьгъбаъинна беченна муьгъаттā миже гьоллокьас цӏуми бāхъалъгъа сийоди нисалласна йаги нӣйо жаваб нилӏалласна ургъел бохāкъа
судлӏо нисода илагьияб ругьли малъзи йовас вагьаклӏо саъатбаъ мизол нисал нуцӏоцас жо
сидцойсола халкъилаъ алӏолакьā нисойо гьолцохъа йā муалим ниса диела истӏихъа ирслис дил мехецас бутӏа нилӏалӏо нисона
иса гьолцохъа нисойо йе аьдам мизос даьъба диван болъолална ирс битӏанна голло сукӏод гей до
бета гьолцо къацӏцӏолахъа нисойо вере миже хъантӏлъилакьас цӏуми бāхъ судлӏо нисода дуниялликьа тели бахъийа боцӏи ризкъилакьа бараб гаьъа аьдамлис оьмро
вагьлāна нисона гьолцо мēйо гьоᴴс хабар гьоᴴс бечедабли сукӏола мицалъ йахъна гей йокӏонна гьаьл мокъойхъеэш тели муькъо
гьинис гьинил пикро богьна гей сийод до йовал муькъо гулал оьлло маьче гаьъāъ
нисойолӏо гьуна до вагьдā йовал келлā баькьлана кейашена гьоллогъа йукъāна ицӏцӏāна баькьла йовагьал бета бахъийо хъибона гаьгьийо бечелъина эᴴдо йуьᴴхолал
бета до диела ругьлихъа нисал „йā дие ругь гьуна дул лади лӏӣйаъ оьлло кен оᴴхна бечелъина гей раьгьат бокча беш хулӏа кеп бокча гьаᴴже ми“
вагьлиъис аллагьли нисона гей гьолцохъа йā аьнтаб инсан жейса нише дибо ругь багъас лъōлди гьихлъос ми йокӏолло бечелъи
вагьаллийо бахъца дуниялликьа бечелъи йокӏолло сукӏос къисмат аллагьлидой аьᴴйдā гьули бечедаб гаьъа
бета иса гьинила асгьаблāхъа нисойо вагьалълъобза мизохъа нисос сийоле йакӏил йуьᴴхъал йатӏаллāлӏона оᴴхасна сийоле магъокьа лъицӏал йатӏаллāлӏона лъицӏосна ургъел бохāкъа
судлӏо нисода кенлигъа аьᴴйдāш гей ругь лъицӏогъа аьᴴйдāш гей магъо
гъаьдлāхъа гуцӏобахъ миже гьолло йа муькъо йиᴴзаъас йа йуьᴴваъаш йа гьоллос амбар баькьна гаьъа амма аллагьли гьоллōл йегъабакӏца амма мигьнāгъа ласо хирияблад зогъал миже
лади миже бикье баькьедана лъōхъана бахъалди мизос оьмро гьоᴴс водо бихалокӏна
итӏино жо йогьна йахъаъцаса миже йукъо йовал суд бикье баькьеш
мицалъ гаьгьийа цӏикла диъилāхъа гуцӏобахъ гьолло йа йоьхош йоваъас йа гъечӏе йоваъас амма гьуна мизохъа до нисос гьинила машгьурлъилаъ гьакъкъана сулайман аварагли лъичӏеэш вагьалло диъилā лъичӏейа лъицӏогъа кьухъийо лъицӏо
йā миже йакӏиъ даьгьаб божи гаьгьийо уммат жейса мицалъ гаьгьийа хиса цӏоъ гулцала диъи бохална аллагьли вагьаллийо кьухъийо лъицӏо лъичӏеллъо ла кӏетӏо лъицӏод мизол лъичӏелал
вагьалълъобза мижена сийоле йуьᴴхъаллӏона келлисна сийоле хулӏаллӏона хулӏоцала жойласна ургъел бовāкъа
дуниялликьа гаьгьийа аьламли вагьли жо йиᴴзца амма мизола абол йикъеш мизол вагьли йаццаслъи
миже аьмал бова аллагьлила парчагьлиъ кези бахъал бади гьихлъō шинаб гьолцо мизол кьодона ницца
миже гьийабацӏāкъа итӏино рехъен судлӏо нисода илла абос мизол парчагьлъи нилӏал хийал гей
мизосзу боцӏи ризкъина мисона садакъā йовагьа йāьхаъчаш йоьᴴшойбацӏаъцас боьъована йовагьа гьаᴴсаъ гаьгьийо бугъаъцас къокъаъцас хазинана бокӏола гьоло хазина гьаᴴсаъ йа гигьлагийа муцаъас йа сидала муьхъаъаш
мизос хазина гаьлълъāчо мизос йакӏона йахъца
нитоназу тицӏийа оᴴхакьа йеᴴйахенна къачӏази бахъна бече гувахъинна кана йечабаннейа
бейтелликьа эᴴкьейо билӏос бетӏергьан оᴴкъаллахъа гувабацӏона бечейā нукарлалъийа бāхъ мижена гьогцо оᴴкъона къоьпӏлӏоллоназу аᴴц йеᴴгьалъгъа
гьардарабла гей бетӏергьан оᴴкъоцал буьчабāхечӏе мийахъовā лагъла гьаькъкъаб жо нисос мизохъа гьолцо бетӏергьалли вагьаллийа нукарлāл оьло лагълāс лъицӏона лъичӏеш истӏолийагъа къēна беченна гьоллōл хъуллухъна бōс
гьардарабла гей нито оᴴкъодана йалӏохъоваддā йаги хиссакьа вагьаллā оᴴкъаллахъа гувабацӏона бечейā лагъла
амма мизол йикъеш билӏола бетӏергьаллил гигьлаги оᴴкъоцас мех бикъешкъодā гьолцо гигьлагийад йоᴴсо йоьᴴтӏоллаъаш гāь
мижена гьаьдурлъилаъ бече нитоназу судлӏо нисода аьдамлис оьжо мизол икъаъцала мехлаъ оᴴкъас
вагьалълъо мехлаъ петери исахъа нисойо йā бетӏерчӏахъаяв илолди ми вагьло мисал бакъос йаги къацӏцӏо халкъилалнади
кьоддāла иса жаваб нилӏийо гьоᴴс пуланабли сукӏол къацӏцӏā лагълāс тӏалабна бовалӏо гьоллол боглаъ кен оᴴхна нилӏалӏо нисона эчаннейо лагъ бетӏергьан оᴴкъоцал ахо уьᴴхо аьᴴхена огьдацас иᴴхъода гьули аᴴкълояб лагъ ахъца
бетӏергьалли гьини нисогъа йогьна иᴴхъойо лагъ гьардараб гей
гьаькъкъаб жоцой нисос мизохъа бетӏергьалли гьолцохъа нилӏас къацӏцӏо гьинила билӏо аᴴхас ханлъи
амма нагагь вагьлā эчаннейа лагъли гьинис бетӏергьан гьех мех оᴴкъаъаслӏо нисона лагълана гъарабашлана бāькьелал уьᴴхолъда гьулāзу эс хулӏовакьа водбона йеᴴйагьда цихназуна ахъда
гьолцол бетӏергьан оᴴкъаллӏо йакӏкьа гаьчӏеэшла водиъ гьолцол бикъаъцала мехлаъ оᴴкъас бета гьули алӏлӏодā аьхелас капураблāл бōйо тамбигь бовас
гьинкьа тӏаддаб иш бовал нуцӏоцаслъи йикъедана бетӏергьалли нисогъана йоваъалъ ахона уьᴴхо аьᴴхаъалъ лагълил тели чурукь йеᴴхас
гьинил йикъечӏе йахъийа такъсирлъилал йоькькьа чурукь йеᴴхас лъōхъасназу тели нилӏийахъас дӣс тӏалаб йовас букъо божи бōвахъас дӣс нисолас
цӏона йоᴴкъолал гогьна гей до дуниялликьа дил вагьгā йилӏа йатӏна гей же цӏойс бибидаро бахъал
до йукъо эᴴхе йагъал нуцӏос букъа ургъелликьа гей до нитоле вагьли йахъаллāлӏона
мизол гицца зогъас до дуниялликьа рекъел бовал гогьналӏона гаьъалӏо нисос мизохъа къондā бийатӏал гогьна
вагьалълъобза желагъа муьгъаттā гьоᴴс хъизаллиъ лъин сукӏос къондā бийатӏийолъи йахъца лъана къонил данде эцас къона лъанил данде эцас
къондā бийатӏна або оьждил данде оьжо абол данде ийо киббал данде кид ийол данде йукъо ийо гьинила оьждила ахъхъал данде ахъо йукъа ийол данде бейацас
иса халкъилал хитӏаб богьна нисойо бохъ тӏикāцодāкьа гьаᴴс цӏодололъда вагьаллиъисзу миже нисос водис гьаᴴс гейлӏо нисона вагьлā нисогъана йахъца
къилмалиъдāкьа залӏо йикьеда боьгьи бахъцалӏо нисос вагьлā боьгьина бахъца
къондā моькьовāш миже гьаᴴса мицас гьаьл батӏа йовал бикъеш мизол суд вагьдо заман нӣйо гаьгьийона бикъаъас
суд миже мизос мизокьа пикро богьна нисаъас сийо битӏараб гаьгьийона
масала дȳлъ даьъба богьцас сукӏона мина къадидой диваллил мекьес зогъда гьокцодой мекьешлаъ миже бāхъал йаьгь багъа бетана гьокцо сукӏо ми къадидой хъахъалӏолца къади ми нилӏас эᴴдо гувалцала сукӏохъа гьогцо ми тӏусагъийаъ тӏотӏас
нисос дȳхъа гисакаъас ми тӏусагъийаъас мȳь муьгъаттā гьихлъойо окко нилӏеэш
вагьалълъо мехлаъ мовакъовā гьоᴴсо аьдамлā исахъа нисойо пилати галилеялиъис аьдамлана бийакьена гьоллос гьеᴴ аллагьлила билӏоъ къурбаллил мухова боцӏилала гьеᴴйагъой лъицӏхоьчӏиллолӏо нисона
иса гьоллохъа вагьалълъол жаваб богьна нисойо мизол гицца зогъас вагьаллōл аьдамла вагьлā бувагъолъ галилеялила бадло аьдамлāгъа мунагь гьаькъ тели гаьгьийā гейлӏона
гаьъалӏо нисос до мизохъа амма къацӏцӏола мижена тавба боваъда вагьлā мижена бувагъас
йаги гього силоамлис хъала бекна лӏийо мийахъовā ацӏона белӏна сукӏо иерусалимлила аьдамлāгъа мунагь гьаькъла тели зувакъовāлӏонад мизол гицца
зукъеэшлӏо нисос до мизохъа амма тавба боваъда къацӏцӏā мижена вагьлā бувагъас
бета иса вагьаддийо хабар мēйо гьоᴴс сукӏола венахийаъ зукъона гей легъилас хоьхо гьули оᴴкъойолӏо легъи йокӏолал амма гьолцол хоьхкьа легъи йиᴴхъона гаьъа
нисона гей венахи богьцала сукӏохъа гьуна до лъана лӏи гōйо амма гьоᴴсна легъи гуцӏона йикъеэш вагьалӏо хоьхкьа буьчӏна болъола гьоло наьгьакъда маьче бохиллечӏе
амма гьолцо нисона гей йā бетӏерчӏахъаяв беччаннейа желӏбассāза до сōᴴгъой баьхал гьолълъол йаᴴко гулал
бета гизилалдана йахъассаъад гьолълъо хоьхкьа легъи нагагь йахъаъда буьчӏна болъолал
шамат водлāъ иса ваъза насигьат бōс зукъона гей сид синагоглиъ
гьулиъ зукъона гей ацӏон белӏен лӏиъ кьодос болъаъцала унтилаъ кӏокӏойо гъоддо билъахъа къаьм йохна йахъаъцас гьоᴴс аьдам
гьоло йегалъ иса гьиндойдāна илӏена нисос йе аьдам ми дибола узролаъас хъосар йахъийо
гьолълъолъ кō йеᴴхелло вагьаллиъисзу михъāъ йаᴴкъойцӏойо бета гьоло аллагьлил рец бовал йуьᴴхолъийо
иса шамат водиъ вагьло аьдам йахъиллъо гьолцокьа симахъова синагоглила гьаькимли халкъилахъа вагьдā нисойо илъна водо гей анкьилаъ батӏтӏийо гьаьлтӏи бовал бахъцас шамат водиъ гуйчӏе вагьагло водлāъ гугь миже сагъ бовагьал
гьолцол жаваб богьна кьоддāла иса нисойо йā къондā моькьош аьдамла гейд мизоъ эᴴдо гьоᴴсдана сукӏо сийаъас макна мизосзу оᴴс йаги аᴴу шамат водиъ лъи хулӏал бежеллаъцас
вагьдо ирбагьинила умматлис кид ацӏона белӏна лӏи илбисли йиᴴцона йохна зукъойо шамат водиъ гьоло йаᴴкал йахъаъасди
иса вагьлā нисолъ гьолцол данде бечейā аьдамла ниц ламус бāхъийо амма къацӏцӏо халкъ гьолцо йовагьийа къацӏцā гьикматаб жойлакьа рази бахъийо
бета иса нисолло аллагьлис парчагьлъи лъинилъ йеᴴлъейод гей лъинилъди до гьули йеᴴлъелал йахъца
гьули йеᴴлъейо гей генилала кӏаькӏалилъ инсалли вагьло кӏаькӏа бокчина аьгьбаъ мижейо гьолълъоъкьā букъо хоьхо бахъийо мигьнāна хоьхила аьᴴлейāкьа гьидел сӣᴴбо йовагьийо
бетана кьāьна нисойо лъинилъди до аллагьлис парчагьлъи йеᴴлъелал йахъца
гьули йеᴴлъейо гей хашилалъ ийо лъана билӏей гьаьтӏтӏала йоьᴴтобаъ жу гунна муьгъаттā къацӏцӏо йӣйа йийакьалалъ
шагьарбāъана аьлӏāъана халкъилал ваъза насигьатна богьна иса эᴴкьес зукъойо иерусалимлиъдā
сидцойсола гьолцохъа нисолло йā бетӏерчӏахъаяв йоькькьа аьдамла тиса муьвахошлӏо нисоцас хабар битӏарабди гей гьолцо жаваб нилӏийо
хъусса аᴴциъкьā эᴴдобакал гъаза бова миже судлӏо нисода мизохъа нисос телидāс бикьебакьеш эᴴдобакал амма эᴴдобакна бахъаъас
бетӏергьалли аьгъиъна гьинис кав гъешена муьгъаттā гисдā гьихбалъовā миже къоьпӏлӏолдабана илӏелабāс йā бетӏерчӏахъаяв илол аᴴц йеᴴгьалӏо гьолцо жаваб нилӏас мизол миже нāс бāхъцасна сукӏо гаьгьийāна дил бийакъаъас лӏо нисона
бета миже нисал муьхобалъаш иле дȳгъой къацӏо бес хулӏойо гьулāзу илла шагьарбāла къатӏлāъ ми илол ваъза насигьатла йовагьийо
гьолцо бета мизохъа нисас дил миже нāс бāхъцасна бийакъаъас болъо дидойс атā къацӏцӏā мекъаб жо йогьцаса аьдамла
бета мизол гьулиъ аллагьлила парчагьлиъ бегабāс ирбагьинна исакъна якъубна баддōл авараглана мижелӏо нисода гиса тӏуватӏлъо бийабацасна силā къисбалӏолцасна бāхъас
аллагьлила парчагьлиъ гьидела мицаъ бес хулӏал къē бецал мокъас магъриблиъисна машрикълиъисна гьулāзу бихъхъаъдāлана оᴴкъкъаъдāлана мицāъас аьдамла
гьуна гьоᴴсо аьᴴйдā гаьгьийā муьгъаттā бейакца муьгъалӏ гаьгьийā сад аьᴴйдабāкча
вагьалълъо водиъ исадой мокъова гьоᴴсо нисойо гисакна эᴴкье дибола гьид гьеродил ми икьал атӏна гей
исана гьоллохъа нисойо мекьанна мекьена гьолцо соралхъа ниса гьуна до зинналлā бовахийāна унти узрола азаб ниццасана аьдамла бāхъилца жейсана хисана бета лъанасла водиъ до богьцас иш лъикъолца
амма авараг иерусалимлиъ оᴴкъеэш угъаъас вагьалълъобза жейсана хисана хисалалъна до гьид ахъал нуцӏос
вай иерусалим иерусалим аварагла бийакьецасна дȳдой аллагьли мейагьийа расулла кьалāд бийакьецасна шагьар лāхди дил йатӏна зукъойо гуьди чӏучӏулийацой дибо аьдамла диела гьабāлӏ бāгъал амма мизол гьули йатӏеэш
гьуна же мизос аллагьлис билӏо йоьчӏчӏо гьихлъас до нисос мизохъа бетӏергьаллила къудратликьа эᴴгьна оᴴкъоцалал баркат гулала лӏо миже нисойо заман мокъеэш до мизол эгāъас
гьоᴴс шамат водиъ фарисейлила сид укъа гьаькимлила билӏоъ иса эсал оᴴкъолъ гьолцо сийоле йоваллāлӏона гувабацӏона бечена зувакъойо гьулиъ гаьгьийā аьдамла
гьолцодой аьᴴйдā оᴴкъойо оᴴхаъ лъи йечена кӏокӏō сукӏо
вагьлиъис иса диниябла аьлимлāхъана фарисейлāхъана нисолло шамат водиъ кӏовакӏовā аьдамла сагъ бовал бāхъцад йаги бāхъаъасди
гьоггōл гьокӏа йоваъинна гьихбалъойо иса кōна йеᴴхенна гьули сукӏо ахъилло бета билӏогъа э̄ᴴйо
иса гьоллохъана нисойо мизос лъойсна аᴴу йаги оᴴс лъи гаьгьийа тагьризлиъ бекда шамат водо гейлӏо нисода гиса багъаъасди миже гьоло
гьоллохъа кьāь гьоьшшона нисона йахъеэш
гьолцогъой бесал бовакӏийа аьдамлā супралгъа сōᴴ гьидел санаъатаб кӏетӏо маьче бохал аьᴴйдабāкчаш бегабалъ иса гьоллол гьоᴴс хабар мēйо
бейтеллиъ ийалӏелъ кьушеллидой шеблаъ къē бецāкъа гьулиъ къē бецал илӏейāъ дȳгъана къиматаб сукӏо зогъца
мийāъ илӏейо бадисо сукӏо оᴴкъолъ кьодо оᴴкъова бетӏергьалли дȳхъа нисас нилӏа гьоцо сукӏол маьче лӏо ницна ахъна аьгъиъна биссун муьгъаттāла мицаъ къē эцал нуцӏас
оᴴкъослаъзу ми бишшун муьгъаттā къē эче бетӏергьаллил ми эгāйоназу дудойна гогьна нисас гьалмагъ аьгъиъна аьᴴйдā кӏетӏа мицаъ къē эче лӏо гьолълъогъа муьгъаттā бейтелликьа гаьгьийāъ эᴴдо дибо къадро къиматна кьоддāкас
судлӏо нисода гьинизу жу кьоддāкӏийо сукӏо аллагьлидой аьᴴйдā лӏийодā ахъца жу лӏийодā эгацас сукӏо кьоддāкца
бета иса билӏола бетӏергьаллихъа нисойо вагьаддийо бес хулӏōлъи йōлъ бовакӏийа сукӏобā мина кьāь окӏаллакьа кулна богьна гьоллоъкьā гьоᴴсдана пайда гаьгьийо жо йахъаслӏона дибо ваццāна иснана аьгарлъина бечедабла мадугьаллана бовакӏāкъа
вагьаллийо бес хулӏōлъи йōлъ ми бовакӏа гьардухъаллана азизабла аьдамлана гьулāзу лаьхъдийā боцдийā сукӏобана
талигьаб гей ми гьоглохъа дул йоцӏона йахъаъалъ жейса дуниялликьа гьоглол йōйо жо хиса къиямасаб водиъ муъмилла бувагъоваъас баьгъбаълāлъо дул гьули йиᴴхъас
вагьли тухълъо гьулиъ гаьгьийа сидцойсола гьолцохъа нисойо гьардараб гей аллагьлила парчагьлиъ къēна эчена баьба муьхъчаш сукӏо
исана гьолцохъа кьāь нисойо нишел тели аьдамла бесал илӏал гьоькмо бахъийо гьоᴴс пуланаб сукӏос
бесалцо бог мокъолъ гьолцо э̄ᴴйолӏо гьинис лагъ бовакӏийа аьдамла бесал илӏал эᴴкьена лагъли гьоглохъа нисойолӏо гугь миже къацӏцӏо кен оᴴх лъикъона
къацӏцӏола гьоᴴс сикӏо йогьна нисойо жувōл нигъана гувал бахъаъаслӏо ми илокьа кьодос тилӏкилӏо сиди нисойолӏо гьини гьоᴴс маьче бохна гей гьоло маьче бегāл эᴴкьал нуцӏос гьарзи йōс дȳхъа ми дӣкьа кьодос тилӏки
бацосола нисойолӏо гьини ацӏона оᴴс бохна гей вагьаллōл лӏийаᴴгьна йийакъелал йāтӏна гей гьарзи йōс дȳхъа ми дӣкьа кьодос тилӏки
лъанасла нисойолӏо гьини жейса ахъо йоᴴкъона гей вагьалълъобза жу говал ахъаъас
лагъ кьāь билӏогъа оᴴкъолъ мēйолӏо гьинила бетӏергьаллихъа къацӏцӏо йахъийа жойлас хабар гьолълъогъа муьгъаттā симо бӣйа гьолцо нисона гей лагълихъа хехлъи ахъна эᴴкьена къатӏлāъна хъаьчӏлāъна иᴴхъойо шинаб гьардухъаллана гьулāзу азизаблана боцдийāна лаьхъдийāна аьдамла бāкъолла гьолӏоъ
э̄ᴴйацос оᴴкъолъ лагъли нисойолӏо дибо амро тӏубази бōйо бетӏерчӏахъаяв амма жена маьче гьихлъона гей
бетӏергьалли нисойолӏо лагълихъа гьинолкьана калāгъойна мийахъовā аьдамла бāкъоллина гогь дие билӏо аьдамлāш йоцӏала
амма нисос мизохъа до ийабалӏена гуйэшлā диела билӏоъос кен оᴴх йуьᴴхъаъаш
тели аьлам зукъойо исагъой къацӏо мекьецас гьоллохъана гоцӏохъна гьолцо нисойо
гьинила ийо абоъ къова хъизаллиъ иснāъ вагьлāзу гьинила оьмролалъдā рокьукълъи гаьччо сукӏо дӣдой оᴴкъода гьули сукӏо дие асгьаблъилаъ ахъаъас
гьинис хъанчна бохна дӣгъой говаъцасна сукӏо дие асгьаб ахъаъас
сукӏод мизоъ эᴴдо гей билӏо йовал хийал гаьгьийо сукӏо гьакъкъа къēна эчена гьисаб боваъцас оьлалди гьаьжа къай окко месед билӏо йогьна гикьа йоᴴкъолал
гьолълъол бигъана гунна гьули билӏо йогьна лъикъаъда бета гьолцокьа аьдамла лъоᴴвабāс
билӏо йовал уьᴴхолъна гьули йогьна гикьа йоᴴкъонна йахъеэшлӏо нисона
йана бацо ханлил данде эгъал аьгъиъийо хан къēна эчена ургъизи ахъал нуцӏаъасди хъона гьазай рагъухъан гаьгьийо тушмаллила аскарлил данде ацӏона гьазай рагъухъан гаьгьийо аскарна жуна эгъна ахъалдилӏо нисона
эгъна ахъаъцаслъи икъелъ тушман цӏиходā гаьгьийаъзу гьолцо ханли рекъел бовалъгъа йатӏийо жо нисолал мейас гьинис чапарла
вагьлā мизоъ эᴴдо гаьгьийо шинабли къацӏцӏо жойлакьас инкар боваъда гьоллōл дие асгьабла бāхъаъас
цаᴴ кӏетӏо жо гей амма гьолълъос гемо йугъода кьāь гемона йоᴴкъонна йахъаъалъ гьолълъоъкьā пайда гаьъа гьоᴴссидилна
йā гьули мицал йуьᴴхаъаш йа мицалъ гулцала йаᴴкол йуьᴴхаъаш гьули къē чӏалӏеш аьᴴгъā гаьгьийāл тухъала гьули
исахъа энекзи бахъал мокъос зукъойо гьаькъ бокӏолцаса сукӏобана мунагь гьаькъ гаьгьийā баддōл тели аьдамлана
диниябла аьлимлāна исакьа мордабана нисос зукъойо вагьди сукӏо мунагьлāд бовацӏийа аьдамлāгъой гьудуллъина йогьна гьоллогъой эᴴш хулӏос лӏо нисона
иса вагьаддийо хабар мēйо гьоллол
гьоᴴсчӏитӏ боцӏилаъас гьоᴴс боълъо аьчӏенайигна аьчӏена боцӏина гаьлълъāчо авлахълиъна бечаннегьна боъийо бикь мизал эᴴкьаъцас сукӏо гейди мизоъ эᴴдо
бикь михъона муьгъаттā разина ахъна гилакьа гунна бежеш гьолцо гьоло билӏогъа
бета билӏогъа оᴴкъона муьгъаттā гьалмагълана мадугьаллана ийалӏена гьоллохъа нисос диела рохеллиъ мижена аькал бāхъ дие боъийо бикь зогъна гей
вагьалълъобза до мизохъа нисос гьинкьа мунагь гьаькъ гаьччо аьчӏенайигна аьчӏена муъмин сукӏолгъа гьоᴴс мунāпикъ аллагьлилъдā уьᴴхода гьаᴴсаълāс йакӏо йилӏа рази йахъца
йаги гьинис ацӏона окколаъас гьоᴴсцойс окко йоъда гухъинна канлъина билӏона ахо лъаьлӏена гьуги гьоттā йиᴴзечӏе йечаннегьцас гьоᴴсдана ийо зогъалди
окко зогълъо гьинис цӏагьāна мадугьаллана ийабалӏена гьолълъо нисос диела рохеллиъ мижена аькал бāхъ дие йоъийо окко зогъна гей
до мизохъа нисос вагьлā аллагьлис малаикла аллагьлилъдā уьᴴхова мунāпикъликьа йилӏа рази бāхъца
бетана иса мēйо хабар сид пуланаб сукӏос зукъона гей къона оьжо
итӏинасола оьжди нисона гей абохъа або дибола ирслис гьинил мехецас бутӏа нилӏа лӏо або гьоглол ирс битӏна гей
лади водлāъас итӏиносо оьжо гьинил ирслиъ йиᴴхъōйо къацӏцӏо окко меседна лъицӏо къайна йоькчина аьгъиъна эᴴкьейолӏо нāди цӏихо гаьгьийо улкалиъ оᴴкъāцо гьолцо иᴴхъо ахъхъа кӏаьйлӏона гьинис гаьгьийо къацӏцӏо окко месед йугъонна гей
гьолцохъас къацӏцӏо окко месед йолъова замаллиъ вагьалълъо улкалиъ йоᴴкъона гей йукъо ракъи гьули оьжона йилӏа йазихлъилаъ кези ахъна гей
ахирна сид сукӏодой гьаьлтӏи нисонна эᴴкьелъ гьолцо гьули булӏлагъа эᴴгьна гей
чара бугъолъ булӏлал ниццас жона йуьᴴхъал разияб зукъона гей амма гьулина гьолцол нилӏаъас зукъона
аᴴкълолакьана оᴴкъона гьолцо пикро богьна гей диела абола билӏоъ йоькькьад гей бовахийā гьаьлтӏухъалла оьнна кьодона мекьейодолас баьбана гей до гьолӏоъ нуковахъа угъос
аьгъиъна абодой эᴴкьал бета гьогцохъа нисал „або аллагьлидойна дудойна аьᴴйдā до мунагьлāъ кези ахъийо
до дибо оьжолъилаъ тӏокӏаб бикӏзи овал мустагьикъаб гаьъа ахъда дудой гьаьлтӏилаъ оха“
аьгъиъна эᴴкьена гей гьули гьинила абодой атāкьāзу эгана гей абол гогьцас оьжо абос гьолцокьа йилӏа йакӏо йугъона гей гьогцол дандена чӏанагъона або оьждил алъона йоцӏна баъдана гей
оьжди абохъа нисона гей аллагьлидойна дудойна аьᴴйдā до мунагьлāъ кези ахъийо дибо оьжолӏо нисал до мустагьикъаб гаьъа
аболӏо нисода гьинила лагълāхъа нисона гей биссун кӏетӏо лъицӏона йакъона гьолцохъа лъичӏела гьолцола зокьилъ кӏоьййана мехела хаьбалāлъ гьалалъцована гийахела
бакъоллина ахо бегъакӏийо бишена муха оьжо оᴴкъовāлас кӏетӏо бес хулӏōлъи йовал
судлӏо нисода вагьди дие оьжо угъоваъас ахъна гей оъийаъас зогъна гей гьоллōл котакаб ихтилат кеп бовал муьхобалъна гей
гьолцо сукӏос укъосо оьжо вагьалълъо мехлаъ зукъона гей мицалъ билӏогъа гōслаъ гьолцол тухъна гей лъисо кешлис гьокӏ
гьицадāна илӏена сидцойсола нукарлихъа нисонна гей сийод вагьдо ихтилат кеплӏо
дибо ис сагъ саламатлъилаъ оᴴкъовāлас або ахо бегъакӏийо бишена мухоллина ихтилат кеп богьцас гей лӏо нисона жаваб нилӏийо нукарли
вагьли тухълъо укъа оьждис симо бигьна гей билӏоъ эᴴкьал къабул ахъечӏе зукъона гей бета або гисакна гьардизи ахъийолӏо билӏоъ эᴴдо тослӏо нисона
оьжди жаваб нилӏийолӏо вагьдисинаб лӏӣйаъ до дул лагъцой огьдāйо ми нисова жойлакьас тилӏкеэш вагьлиъ эᴴдо ми дил итӏино чикӏена мухоллеэш диела гьалмагълāгъой ихтилат кеп бовал
амма дибо зукъойо бечелъина хъагьбāгъой къацӏо эс хулӏона йолъонна оᴴкъова вагьацо дибола оьждил ми ахо бегъакӏийо бише мухона гей
або гьолцохъа нисойолӏо оьжо ми нитоназу дӣгъой къацӏо гей къацӏцӏо дие бечелъина дибо гей
иле рази бахъна ихтилат кеп бовал нуцӏос судлӏо нисода вагьди дибо ис угъоваъас ахъна гей оъийаъас зогъна гей
гьинила асгьаблāхъа иса бадона хабар мēйо сид бечедаб сукӏос зукъона гей гьинила мал мулклис тӏалаб богьцас хъуллухъчи гьолцокьа аьйиб мокъона гей гьинил йатӏгъа бечелъи йугъолцалӏо нисона
вагьли тухълъо бечедабли сукӏо хъуллухъчийахъа нисона гей сийод кӏетӏо гаьччо дибо хабар тухъца дил бōва гьаьлтӏилас гьисаб нилӏа тӏокӏаб хъуллухълъилаъ ми ахъаъас
вагьлиъис гьолцо сукӏо гьинис гьинхъа нисона гей сийоле до йовал до гьогцо хъуллухълъилаъасна олъолца маьчена дӣхъа баьхна бахъаъас окӏдāл эᴴкьална до ламус ахъца
гьаᴴ дил йикъеш сийо йовал нуцӏоцасна гьолцо гьаьлтӏилаъас олъоллъо бадло сукӏобā билӏовāъ охалъгъа гьоᴴс гьилла ургъизи бовал нуцӏос
гьолцо сукӏо гьинила бетӏергьаллис нагьлъухъалла гьоᴴссокун гьиндой ийабалӏена гей аьᴴйддāлахъа нисонна гей диела бетӏергьаллис ласо нагьлъид ми нилӏал нуцӏос
гьоᴴсчӏитӏ билӏей зетилас нилӏал нуцӏослӏо гьокцо нисолъ хъуллухъчийа йоькчина нилӏна гей нагьлъи кьодо чахчаш лӏибо бета къейна эчена хехлъи ахъна лъинайиг чаха лӏо нисона гей
бацосолахъа нисонна гей сийод ми нилӏал нуцӏос гьоᴴсчӏитӏ билӏей хъибос лӏо нисолъ гьолцохъана нисона гей йоькчина дибо лӏибона белӏнайиг чаха лӏо
гьогцо бетӏергьаллина вецци овагьāгьийолӏо отӏолаги хъуллухъчи сигьирлъилаъ гьинис иш бōлъ вагьалӏо дунияллис билӏо къачӏази йогьцас аьдамла жувōллъийа аьдамлāъ эᴴдо йилӏа сигьирабла гей ахиратлис билӏо къачӏази йогьцалāгъа
вагьалълъобза до мизохъа нисос дунияллила боцӏи ризкъилас пайда бокча гьалмагълъи бовагьна дунияллила билӏоъ гаьгьийа бечедлъилаъас маьгьрум бовагьна муьгъаттā абадиябли билӏоъ гьалмагълā къабул бовагьца вагьлā муьхо махеда
йоькькьала жойлас божилъи йōва сукӏокьа телиласна божилъи йогьна йахъца йоькькьала жойлас божилъи йогьна йахъаъцала сукӏокьа телиласна божилъи йогьна йахъаъас
дунияллила билӏоъ гаьгьийо гьаьрамаб боцӏи ризкъи дȳкьа божилъи йогьна йечаннегьна йахъаъда абадиябли билӏос унго унгояб хазиналис божилъи йовалди дȳкьа
сукӏола боцӏилакьа йакӏо йоᴴкъонна бечабаннейал бахъаъцаса миже мизосзу нилӏалди мизохъа аллагьли
гьоᴴссидина лагълихъа къон бетӏергьаллил лагълъи йогьна йахъаъас гьоᴴсцойс гьолцол атӏас бадисо атӏечӏе цӏодоло эгāс йаги сидцойлал гьолцо хъуллухъ йакӏо нилӏна бовас бацосолал бойчӏе эцас вагьаллā хъуллухъ богьна бахъаъас мизохъа аллагьлилна дунияллила боцӏи ризкъилална
исахъа энекзи бахъийā окко месед хириябла вагьло хабар тухълъо гьогцокьа лъоᴴвабāл муьхобалъийо
иса гьоллохъа нисойо аьдамлāдой аьᴴйдā миже валийацой муьхо махеш амма аллагьлил йикъеш мизола йакӏиъ гаьгьийо жо аьдамлāъ эᴴдо къиматаблӏо гицӏийо жо аллагьлидой аьᴴйдā къабигьаб йахъца
ягьягъа аьᴴйдāна зукъойо динлис къанонлана авараглана гьули оᴴкъона муьгъаттā аллагьлила парчагьлъилас кӏетӏо хабар мēш шибабли букъо гъаза бōс гьулиъ эᴴдо муьвахал
амма къанонлила гьоᴴс гьаьрплис къуват бугъолъол вагьаддōл гьаᴴсана маьчейана йувагъона йовалъос
гьинис ахъона йолъонна бадо ахъо йоᴴкъōсинаб сукӏо гей зина богьцас сукӏо бетӏергьаллидойс атāкийо ахъо йоᴴкъойо сукӏона гей зина сукӏо
зукъона гей бечедаб кӏетӏо лъицӏона лъичӏена гьинила бечелъилас кепна бокчина оьмро богьцас гьоᴴс пуланаб сукӏо
зукъона гей вагьлāзу лазарлӏо нисойо гьоᴴс йазихаб магъокьа тӏутӏо йахъна кӏокӏойо окӏдаги сукӏона гьули ахъца зукъона гей вагьалцо бечедабли сукӏола кавлидой
бечедабли сукӏола истӏолийакьас къē йекийо кен оᴴх йиᴴхъалла кулликьа йакӏо зукъона гьолцос гьулāзу йоᴴкъона волана гьолцола магъокьа чӏалӏейо жо йаьᴴчеш зукъона
окӏдаги угъолъ малаиклā гьули ирбагьин авараглидой акъона гей угъолъ шунаъ иᴴхъонна гей бечедаб сукӏона
журжагьлиъ лъакъейа азаблиъ гаьгьийа бечедабли сукӏол гьаьйда йеᴴйагьенна говацӏолъ цӏиходā ирбагьин аварагна гьогцодой шеблаъ тахликьа къē эчена лазарна бегабас
бечедабли сукӏо ийана тӏикенна нисона гей йā илос або ирбагьин гургьизи ахъ ми дӣкьа вагьалӏо цӏой до зизацас гей вагьалълъобза лъиъ зокьона гицӏинна диела мицакьа кō йеᴴхелал эᴴйа лазар
амма ирбагьини гьолцохъа нисона гей йā дие оьжо ми йакӏкьа йоᴴкъола дунияллила билӏоъ дул нилӏийо къацӏцӏо кӏетӏослъи лазарлӏо нисода гьугиъ азаблиъ зукъойо гьаᴴже гьолӏоъ лазар ахо гей ми азаблиъ гей
гьулāзу гьуди дудой нигъад эᴴйал илоъ балӏо букъо аьракъ гаьгьийаъ гьолӏоъкьā гьулиъ мекьабакъовāнна мекьал гьино гаьъа гьулиъис гьоттā гувал батӏийāнна гьино гаьъа
бетана гьогцо бечедабли сукӏо гьарзи йогьна гей вагьлā зогъда дие або ми эᴴйа лазар диела абола билӏогъа
гьулиъ дие лъинана исна гей гьоглохъа цӏодорлъилаъ бечелӏо нисал эᴴйа бетана гьоллōнна бāхъца вагьалӏо азаблила билӏоъ
ирбагьини нисойолӏо гьоглол мусана баддōл авараглана гей гьоглохъа энекзи бахъала
бечедабли сукӏо нисона гей йā дие або ирбагьин гьоггōл энекзи бахъаъас амма угъойо сукӏо дуниялликьа кьāь оᴴкъолъ кантӏизи бахъна гьоггōл аллагьлилъдā муьвахаш
вагьлиъис ирбагьини нисона гей гьолцохъа мусакьана бадло авараглāкьана боьважаъцас аьдамла угъоваъас ахъийа сукӏокьана боьважаъаш лӏо
иса гьинила асгьаблāхъа нисойо инсан мунагьлиъ кези огьцас жо дуниялликьа йоᴴкъечӏе гьихлъаъас амма букъо балагьна азабна гей вагьлина йакъона оᴴкъō сукӏол
вагьадло аьдамлā эᴴдос гьоᴴсдана сукӏо мунагьлиъ эᴴхелцал гьабос кьалона билъалъ йиᴴцона ралъадбаъ тӏотӏийолъи ахо гей гāь гьолцол
вере миже цӏодорса бече динлила истӏи дул мунагьаб жо йогьда гьолцохъа ниса тавбана богьна гьули йōва жойлакьа пашман ахъда кьодос тилӏки
водиъ алӏовахна гьолцо дул кешлъи йогьдана алӏовахна тавбалӏо нисода бетана гьолцокьас кьодос тилӏки
чапарлā кьоддāла исахъа нисойо илла йакӏлāъ божи теликӏа лӏо
кьоддāла иса нисос генилала кӏаькӏадолас божи йакӏиъ бахъна миже вагьалӏо легъилала хоьххъа хемухаъас багъойцӏна ралъадбаъ гуцӏолӏо нисода мизос амро гьолълъо тӏубази бōс
дибо лагъ олӏолана йаги боцӏилагъас оᴴкъолъ эсал хехлъи ахъна къē эчелӏо нисосди гьолцохъа
миже нисаъасди лагълихъа хехлъи ахъна кенна йова до эс угъоцал дил хъуллухъ богьна дӣхъа говацӏона эче бета мина эш хулӏо лӏо
дибо амро тӏубази бōлъ гьолцо лагълил ми баркалла ниццади
вагьлā мижена тӏубази йова мизокьа кьодо гулло шинаб жо бета миже нисас илокьа кьодо гулло жо гаьлълъо иле тӏубази йогьцас пайда гаьччā лагъла гей иле лӏо нисона
самариялилана галилеялилана оьрхъилакьалкьā эᴴкьеш зукъойо иса иерусалимлиъ
гьоᴴс аьлӏаъ оᴴкъолъ гьули эгас цӏиходā бечейа барас унтилаъ кӏовабакӏова ацӏон сукӏол
гьолло тухъинна йукъо нисос йā иса насигьатсукӏо йакӏо йугъо илокьа лӏо
гьоллōл бегабалъ иса нисос баьгъбаъна миже мекье гьогцол миже мāцолъи бегабāлъгъа вагьлā мекьешлаъ кьодо гаьгьийо къацӏцӏо кита йекийо гьоллос магъова йāᴴцойо
жу ахъиллъо гьоллоъ эᴴдōс гьоᴴсцойс кьāь кӏаьйна уьᴴхона йукъо тухъинна аллагьлил рец бовал уьᴴхолъийо
бета исала хаьбалāдой мицнāкьана эчена гьолцол баркалла бōйо гьули зукъойо самариялиъис сукӏо
иса гьолцохъа нисойо миже ацӏонана мāцеэшди гьоггōлсова аьчӏенана нāд мекьейо
вагьалцо сукӏола сукӏоллāъ гьоглосола гьоᴴссидилна йакӏкьа йоᴴкъеэшди кьā гованна гогьна аллагьлил рец бовал
бета гьолцохъа нисойо гьаᴴже аьгъиъна эᴴкье дибола божи ималли ми тиса уьᴴхолло
исахъа нисолло аллагьлис парчагьлъи нитод йахъца гьолцо жаваб нилӏийо аллагьлис парчагьлъи йегана йоᴴкъаъас
лъона нисаъас гьуна гьули вагьалӏоъ гейлӏо йана гьула гьугиъ гейлӏо гьуна аллагьлис парчагьлъи мизоъ эᴴдо гей
бетана гьинила асгьаблāхъа нисойо аьдамлис оьжо гьоᴴс вододана эгаскъодāлӏо гицӏийо заман мокъос мизокьа кьодо амма гьули мизол эгāъас
аьдамлā мизохъа нисас гьуги вагьалӏоъ гейлӏо йаги вагьгиъ гейлӏо аьдада боцӏдабāкъа гьоглогъой муьгъалӏ мекьāкъа
сиддāлаъас бадōцодāлаъ гьаᴴс качекӏцас кайлӏōцой гьинис водо йоᴴкъāлъо оᴴкъас аьдамлис оьжо
амма аьᴴйддā дуниялликьа гьолцол тели акъуба бегас гьулāзу вагьалӏо умматли гьолцокьас инкарна бōс
аьдамлис оьжо дуниялликьа оᴴкъал заман мокъолъ нуьгь авараглила замаллиъ йахъийаълъийо жо йахъца
бешна хулӏона ахъхъа мовакъона ахъхъа мейакьена гьоьшшона йахъаъасцой бāхъца зукъойо аьдамла нуьгь гамалкьа кьодокцал бета водо гитӏна гȳс къацӏцӏā ралъадбаъ гъанкъизи бāхъна бувагъос
вагьаллийозу жо йахъийо лутӏ авараглила замаллиъна бесцасна хулӏоцасна йиᴴсо хуьжоцасна болӏолабацасна билӏова йовагьцасна зувакъойо аьдамла лутӏ содом шагьарбаъаш гисакийа водиъ
бета гьаᴴсаъкьā гȳва цӏойлана чӏабатӏлилана води къацӏцӏā бувагъолло
вагьлā йахъца аьдамлис оьжо дуниялликьа загьир ахълӏо
вагьаклӏо водиъ кьамакьа гаьгьийо сукӏо гьинила лъицӏо къайлигъой муьгъалӏ билӏогъа эᴴкьāкъала мицалъ гаьгьийо билӏогъа эᴴкьāкъала
лутӏ авараглила ахъхъал йахъийо жо йакӏкьа йоᴴкъола
гьинис ругь цӏуми бовал икье аькьейо гьолълъоъос маьгьрум ахъца гьинис ругь нилӏийа гьоло хъосар бōс
до мизохъа нисос вагьаглӏо водиъ нише билӏоъ сид мукӏолаъ буватӏийāъ эᴴдос гьоᴴсцойс эжеш бадисо гьихлъос
гьаьтӏтӏо гьаъоцала къон ийоъос гьоᴴсцойс йежеш къонас гьихлъос
мицалъ гаьгьийа къониъис гьоᴴсцойс эжеш бадисо гьихлъос
асгьаблā исахъа нисолло йā бетӏерчӏахъаяв нāд гьули йахъца лӏо гьолцо жаваб нилӏийо жаназа гаьлъāчо цугьā къацӏобакца лӏо
бета иса гьинила асгьаблāл мисал бакъона мēйо нитоназу гьари доьъа бовал нуцӏоцалас гьулāзу кул болъолал нуцӏаъцалас хабар
сид шагьарбаъ зукъона гей аллагьлихъана гьицӏаъцас аьдамлāкьана ниц ахъаъцас гьоᴴс къади
вагьалълъозу шагьарбаъ зукъона гей гьоᴴс къоролай гьоло воддиъ йоᴴкъос зукъона гей гьолцодой гьинила тушмалликьас жу цӏуми йовалӏо нисона
амма гьолълъо аьдамли гьарзи йōйо жо къади лади мехлаъ йойчӏе йечаннегьна гей гьолълъогъа муьгъаттā гьолцо пикро богьна гей йа аллагьлихъа гьицӏаъас до йа аьдамлāкьа ниц ахъаъас
амма вагьалълъо аьдамли дил раьгьат мейаъас до маслаъат бовал бетана гьолълъо воддиъ дидой йоᴴкъона дие къаьм кӏаьйлӏолца
тухъцади нӣйо пикрод бахъийо мекъабли къадис лӏо нисойо кьоддāла иса
нишена хискьана аллагьлихъа гьардизи бахъцаса гьини гьāкӏийа сукӏоба аллагьли цӏуми боваъасди гьоллос мурад тӏубази бовал гьули гьаколъаъас
до мизохъа нисос тели мех мекьечӏе аллагьли гьоллōл цӏуми бовагьца амма аьдамлис оьжо дуниялликьа оᴴкъолъ гьолцол дуниялликьа мийахъалди иман гаьгьийа аьдамла
жувōл валийа гейлӏо нисона баддōл бикӏзи боваъцала гьоᴴсо аьдамлāш иса вагьаддийо хабар мēйо
доьъа бовал аллагьлила билӏоъ эᴴдокна гей къона сукӏо фарисейна гьаькъ бокӏолцас сукӏона
фарисейли эчецала мицаъ эцокьана эчена гьинис гьинил вагьаддийо доьъа богьна гей йā дие аллагь дул букъо рец гей бадлолъ эᴴлъейо ойэшлакьа хъантӏарабла мекъабла хъагьбаябла аьдамлāлъ йаги вагьацо гьаькъ бокӏолцала сукӏолъ
анкьилаъ эᴴдо до кӏахна кӏал йохца къацӏцӏо дил йиᴴхъова бечелъилас ацӏонас бутӏа садакъалал ницца
гьаькъ бокӏолцас сукӏолӏо нисода атадā эчена зукъона гей гьаᴴсаъдā гьаьй гуцӏохълал ламус ахъна амма гъейона зукӏна гьолцо нисона гей йā дие аллагь мунагьлāс оцӏийа дӣкьа гургьизи ахъ лӏо
до нисос мизохъа гьуги сукӏо фарисейлил данде ласоди аᴴцона билӏогъа эᴴкьейо гьинизу жу кьоддāкӏийо сукӏо аллагьлидой аьᴴйдā лӏийодā ахъца жу лӏийодā эгацас сукӏо кьоддāкца
къовалъ кō йеᴴхелалӏо нисона гьолцодой гьардизи бāхъна мовакъос зувакъойо ийо або вагьли йегāйа асгьаблā ийо абохъа нисойо къова бакъāкъалӏо
амма гьоллол къова гьиндой бакъоллāкъалӏо нисолъ иса асгьаблāкьа аькьелāйо гувал мейа къова дидой гьоллōл къова бāкъал ийо абол калкал бовāкъа миже гьолло къовал аллагьлис парчагьлъи насибаб гей
гьаькъкъаб жо гейлӏо нисос до мизохъа итӏина къовацой аллагьлис парчагьлъи къабул йойэшла сукӏол гьулиъ гьино гаьъа
гьакъкъас сид укъа гьаькимли исахъа нисолло йā кӏетӏо муалим абадияб билӏос бутӏа михъал нуцӏода сийод до йовал нуцӏос лӏо
иса гьолцохъа нисолло суд ми дӣхъа кӏетӏолӏо нисос гьоᴴс аллагьйāъ бади гьоᴴссукӏона кӏетӏо гаьъа
дул йийакъешсā аллагьлис амрова зина бовāкъа аьдам икьāкъа уᴴцолāкъа гаьччо жойлал нуьълъи йовāкъа дибола ийо абос адаб хъатир бова
итӏинāкьа бехъхъа тӏубази йōс до вагьаллōл амрова лӏо нисона кьāь жаваб бōйо гьогцо гьаькимли
вагьли тухълъо иса нисойо гьаᴴже гьоᴴс жо ками йахъна гей дул дибо гаьгьийо шинаб боцӏи ризкъина мисона мискин пакъирлāл садакъалал нилӏа бета дул гьаᴴсаъас хазина михъас гьолълъогъа муьгъаттā дӣгъой тос
вагьли исаъкьā тухълъо гьуги йилӏа пашман ахъийо судлӏо нисода гьули йилӏа бечедаб сукӏо зукъона гей
гьули пашман ахъна эгалъ иса нисойо тели боцӏи ризкъи гаьгьийа бечедабли сукӏол йилӏа загьмат гей аллагьлила парчагьлиъ эᴴдо уьᴴхал
наьпӏчилала аьᴴгьейаъкьā акламо мекьал пигьа гей аллагьлила парчагьлиъ бечедаб сукӏо уьᴴхаллагъа
вагьли тухъийā аьдамлā исахъа нисолло вагьлā зогъда сукӏод бета тиса уьᴴхош лӏо
гьолцо жаваб нилӏийо инсаллихъа йахъаъцасна аллагьлихъа йахъца
гьолълъогъа муьгъаттā петерли нисойо гьуна иле къацӏцӏо жо йечаннегьна дȳгъой гȳйо
исана гьолло къацӏцӏолахъа нисойо гьаькъкъаб жо гейлӏо нисос до мизохъа аллагьлис парчагьлъи йиᴴхъаллъид гьинис бина ватанна ийо абона исна исийана къова хъизанна бецабаннейа сукӏол
ласоди цӏикӏун вагьалӏо оьмролаъна йиᴴхъос ахиратлиъна абадияб оьмро михъос
гьинис ацӏона къона асгьаблана атадā ийабалӏена иса гьоллохъа нисойо гьаᴴже иле иерусалимлиъ мекьеш гьугиъ мокъōназу аьдамлила оьждил аьᴴйддāжу аллагьли авараглāхъа нисойо гьоькмо тӏубази бахъца
гьули мажусияллила каъ нилӏас гьолло гьули инжит овас гьоллōл гьолцол туьвадабāш
гьолло гьули аькьелца бета икьеш лъанасла водиъ гьули аьгъиъца
амма асгьаблāл нисойо жо биджи йахъеэш гьолло йаьжлāш гьоллохъа маъна богьна бахъеэш лъинис гьолцо нисоцасна гьоллол йикъеэш
иерихон шагьарбадой оᴴкъалдайлил гьоᴴс боцдийо окӏдацас сукӏо иᴴхъос гьинолгъа къē эчена
шебалаъкьā мекьецала аьдамлāш гьокӏ тухълъо сийод йахъналӏо нисолца гьолцо
гьолцохъа нисойо назаретлис иса гейлӏо вагьалӏоъкьā эᴴкьецас
вагьлиъис боцдийо окӏдаги йукъо илӏелāйо йā давудис оьжо иса йакӏо йугъо дибо дӣгъа
исагъа аьᴴйдā гаьгьийā аьдамлā гьолцо сукӏос гьокӏ йоъиллис зукъойо амма гьули йилӏазу йукъо гьокӏна йагъона илӏелāл уьᴴхолъийо йā давудис оьжо йакӏо йугъо дибо дӣгъа лӏо
вагьлиъ иса эченоцӏийо бета гьуги сукӏо гьиндой акъоллалӏо нисойо иса гьуги сукӏо гьица оᴴкъолъ нисолца
сийод до дул йовал йатӏна гей боцдийа нисойо йā бетӏерчӏахъаяв дил канлъи йегāл йатӏна гей
иса гьолцохъа нисос же гоцӏохъ дул канлъи йегас дибола божи ималли ми сагъ ōйо
вагьаллиъисзу канлъина йоᴴкъона гьули сукӏо исагъой къацӏо аллагьлил рецна богьна эᴴкьейо вагьли йегāйа къацӏцӏола халкъилана аллагьлил рец бовал муьхобалъийо
иса иерихон шагьарбаъ эᴴдолакьā эᴴкьеш зукъойо
вагьалълъо шагьарбаъ зукъона гей гьаькъ бокӏолцала сукӏобāс гьаьким закайлӏо нисоцас бечедаб сукӏо
закайлис гъира зукъойо иса нӣйо сукӏо гаьгьийона икъал гьули эгāлна атӏна зукъойо амма гьули аьᴴшшо гаьгьийахъа халкъилаъ эᴴдо гаьгьийо иса гьолцол нигъана эгайэш
аьᴴйдā чӏанна йагъона гьинолкьа гаьгьийа сид легъилала хоьхкьа кьодокна гей судлӏо нисода вагьалълъо хоьхдой шеблаъкьā иса эᴴкьал нуцӏос зукъойо
иса гьолълъо хоьхдой оᴴкъолъ кьоддāна гоцӏохъна нисос закай кьапун лӏийок до жейса дȳдой гьоболлъилаъ говал нуцӏос
хехлъилакьа хоьхкьас лӏийоканна лӏийокна рази ахъна закайли иса гьоболлъилаъ къабул ōйо
халкъилал вагьли тухълъо мунагьлāд оцӏийа сукӏодой гьоболлъилаъ эᴴкьешлӏо нисона исакьа мордабāл муьхобалъийо
вагьлиъис аьгъиъна закайли кьоддāла исахъа нисос йā бетӏерчӏахъаяв гьуна диела бечелъилас йалӏлӏокос бутӏа до мискин пакъирлāл садакъалал нилӏал йаги лъōлди до зарал богьна зогъда гьолцолна оьᴴкъовахна йоцӏйухъинна нилӏал
иса гьолцохъа нисос жейса вагьалӏо билӏол хъосарлъи йоᴴкъойо судлӏо нисода гьулина ирбагьинила умматлис сукӏо ахълъо
аьдамлис оьжо дуниялликьа оᴴкъона гей къосси бахъийā мийазална гьоллōл хъосар бовагьална
энекзи бахъийā аьдамлāл иса бадона хабар мēйо иса иерусалимлиъ оᴴкъалълъегьна зукъойо халкъилал пикро бахъца зукъойо гьаколъечӏе аллагьлис парчагьлъи загьир йахъцалӏона
вагьалълъобза иса вагьаддийо хабар мēйал уьᴴхолъийо къадро къимат гаьгьийо кӏетӏо насло тухумлис гьоᴴс пуланаб сукӏо эᴴкьал нуцӏос зукъона гей балӏо пачалихълиъ гьинила улкалиъ ханлъилаъ голиллал бета ханлъилаъна ахъна гьулиъис кьāь билӏогъа говал нуцӏос зукъона гей
гисакал аьᴴйдā гьолцо ацӏона лагъна илӏена шибаблихъа гьоᴴссо туман нилӏна гей жу кьāь оᴴкъолъол гьинил пайда хайирлиъ гьаьлтӏизи йовалӏо нисона
амма улкалила аьдамлāл гьули атӏаъас зукъона гьолцогъой муьгъалӏ мокъойбахъинна мегьна гей чапарла балӏо улкалиъ гьидел гьули ханлъилаъ атӏаъаслӏо нисал
амма гьолцол гьугиъ ханлъи йиᴴхъона гей бета гьугиъис кьāь оᴴкъолъ ийабалӏена гей гьини окко нилӏийā лагъла лъо ласо пайда хайир богьна зогъаллāлӏо нисолал
оᴴкъона сидцойла лагъли нисойолӏо йā бетӏерчӏахъаяв ми нилӏийа сид тумаллид гьини ацӏона туман йахъилло лӏо
ми кӏетӏо лагъ гей итӏина божилъилал ми дидой аьᴴйдā йукъо ритӏухълъи йегалло лӏо нисона ацӏон шагьарбаш наиблъилаъ голлолӏо гьули ханли
оᴴкъона къонасла лагълина нисона гей йā бетӏерчӏахъаяв ми нилӏийа сид тумалли лъина туман йōйо лӏо
гьули лагъна ханли голца лъин шагьарбаш наиб
оᴴкъона лъанасла лагъли гьули туман ханлихъа кьāьна нилӏна нисона гей йā бетӏерчӏахъаяв ми оᴴкъоцал гьини чургъаллиъ йоьлӏна туман цӏуми йōйо
до дȳхъа йилӏа гьичӏейо судлӏо нисода ми йилӏа лъакъейо сукӏо гаьлълъо ми гулеэш жо йоькчиш йаги йиᴴжеэш жо йокӏолца лӏо нисодал
гьай сигьираб лагъ дибола йаьжлāкьа дул тамбигь бовал мехеш лӏо нисона гей гьолцохъа ханли дул икъеш зукъона гей до лъакъейо сукӏо гаьгьийолъи гулеэшла мицаъас жо йоькчицас йиᴴжеэш жо йокӏолцас сукӏо гаьгьийолъи
суд ми окко хайирлил гьаьлтӏизи йойэш до оᴴкъолъол хайирна бахъна кьāь йиᴴхъас гāь дил гьули
шеблаъ гаьгьийā нукарлāхъа ханли нисона гей гьогцохъасна йагъона туман нилӏа ацӏона туман йиᴴхъолла лагълихъалӏо
нукарлā нисона гей йā бетӏерчӏахъаяв гьогцохъа гьугāзуна ацӏона туман геййаъ лӏо
до мизохъа нисос тели гаьгьийа шибаблил кьодо бадина нилӏца йоькькьа гаьгьийахъас гаьгьийона йагъос
бета ханли амро богьна гей гьоггōл до ханлъилаъ голал атӏеэса аьдамла бāкъанна бāкъона гьиндой аьᴴйдāькьā бийакьа лӏо нисона
вагьло хабарна мегьна иса эᴴкьейо аьᴴйдā иерусалимлиъдā
зайтун мāьдой шеблаъ гаьгьийа бетфагейа гьулāзу бетанийалӏо нисоцала мицāдой оᴴкъолъ къона асгьабна илӏена иса гьоллохъа нисос
миже мекье тикьа йегацала аьлӏаъ гьугиъ мицона михъос жегун кьодо аьдам кьайкъеэш оьлаб аᴴу мицоваъас макна бакъоллина гугь гьолӏоъ
нагагь мизохъа суд гьоло макцалӏо нисолда миже гьоллохъа ниса гьоло кьоддāла исал батӏна гей лӏо
иса нисогъа гьоллōл мекьейо гьогцо нисогъа мицогъа оьлаб аᴴу михъона гей
аᴴу мицоваъас макцас бегалъ бетӏергьаллā гьоллохъа нисонна гей суд гьоло миже макцалӏо
кьоддāла исал батӏна гей лӏо нисона жаваб нилӏна гей
исадой асгьабла аᴴуна бакъоллина мокъойо бета кьодо гьидеш лъицӏона гунна гьулина кьайкъеголло
гьули кьайкъена эᴴкьешлаъ аьдамлā гьинолкьа гьидеш лъицӏо къē готос зукъона гей
зайтун мāькьаш лӏийодā мекьāцо мокъолъ гьидел йегабā къацӏцӏо караматликьа йилӏа рази бахъийā тели асгьабла аллагьлил рецна богьна илӏелабас зукъойо
гьолло илӏеш зукъойо аллагьли эᴴгьна оᴴкъова пачалил баркат гулала кьоддā гьаᴴсаълāл рекъелна рецна
халкъилаъ эᴴдо гаьгьийа гьоᴴсо исахъа нисос йā насигьатсукӏо гьокӏа йоваъилла дибола асгьаблāс
амма иса гьоглол жаваб нилӏийо до нисос мизохъа гьолло гьокӏа йоваъилда кьалā илӏелабāс
иерусалим бегāцо оᴴкъолъ гьоглӏохъана говацӏона иса ийāйо шагьарбал зигарина богьна
гьолцо нисойо вай иерусалим дул жейсадана йикъешкъодā рекъеллил йаццас жо амма жейса гьули дибола гьаьйдāл йегāъас
дибола тушмаллā дȳгъой сōᴴ хъарандийа йоьᴴватӏош ми оьᴴкъондāкьа балӏо бохна дȳкьа кьодо тушмалла гугьцас водбо йоᴴвакъос
вагьалло водлāъ ми талавур бовас дибо аьдамлана гъурзи бовас кьалкьа гулло кьалона гьихлъеэшла гьаьллъилакьа бугъолас ми судлӏо нисода аллагьли ми хъосар бовал мокъолло мех дул бикъаъалъ
бета аллагьлила билӏоъна эᴴдокна гьулиъ йиᴴсо хуьжона даран базай йогьцаса аьдамла иса гиса бовацӏал уьᴴхолъийо
гьолцо гьоллохъа нисойо тӏекликьа чахна гей дие билӏо как динлис билӏо йахъца амма мижелӏо нисода гьули къачагълāла къоьчӏол йуьᴴхонна гей
иса водиъ аллагьлила билӏоъ аьдамлāл ваъза бōс зукъойо амма букъā кашишлāна диниябла аьлимлāна гьулāзу гьаькимлāна жигар багъос зукъойо гьули икьал гьоᴴс санаъат михъолал
гьоллохъа гьоьшшона йогьна йахъаъас зукъона гей судлӏо нисода къацӏцӏо халкъ исагъой сōᴴ къацӏобакна бовачечӏе гьолцохъа энекзи бахъна бечена зукъолъ
вагьагло водлāъ иерусалимлиъ гаьгьийа аллагьлила билӏоъ ваъза насигьат богьна рохеллис хабар иса мегьцалаъ гьулиъ мокъойо букъā кашишлана диниябла аьлимлана гьаькимлана
гьолло исахъа нисолло лъо изно нилӏнад ми аьдамлāл вагьло ваъза насигьатла йовагьца лъод дул вагьалълъол ихтияр нилӏна
иса гьоллохъа нисос гьаᴴкъкъа мизохъа до гьоᴴс жо нисолал
нисаъче ягья аварагли гьаᴴсаъкьā йана аьдамлāш ихтияр михъонад лъӣд мунагьла чурзи йовагьца зукъойо
гьоллōл сидхъа гьоᴴсо бикълабашал муьхобалъийо гьаᴴсаъкьā изно зукъойолӏо нисода суд миже ягьякьа боьважеэшлӏо нисолас гьолцо
нагагь иле нисода аьдамлāш ихтияр зукъойолӏо нисона къацӏцӏо халкъила кьалā йийакьена бийакьас иле судлӏо нисода гьоллōл аьдамла боьважча ягья гьаькъаб авараг гаьгьийакьа
илол нāкьа изно михъойолъи йикъаъас лӏо нисона жаваб нилӏийо гьогло
исана гьоллохъа нисона гей гьинина лъо изно нилӏийона нисаъас лӏо
бета гьолцо мисална бакъона халкъилал вагьаддийо хабар мēйал уьᴴхолъийо гьоᴴс пуланаб сукӏо гунна гей кӏодас аьгь гьолона эллāхъа нилӏна гьули сукӏо эᴴкьена гей цӏиходā балӏо мицаъ тели мехлаъ эцал
кӏодо бикъолъ гьолцо сукӏо эллāдой эᴴгьна гей гьоᴴс лагъ гьинил мехецас кӏодас бутӏа бокӏал амма гьолло гьули лагъ āькьенна оьчӏчӏо кьāь эᴴгьна гей
гьогцо сукӏо бадина лагъ эᴴгьна гей эллāдой амма гьогло гьугина āькьенна инжит огьна кьāь оьчӏчӏо уьᴴхонна гей
лъанас э̄ᴴйона вагьаллāзу āькьенна лаьхълāсна оцӏинна тӏотӏна гей
ахирна аьгьбала бетӏергьалли нисона гей сийод до йовал до дил йилӏа аццас оьжо эᴴйал суд йикъал гьули эгалъ гьолцокьадана намус бāхъал гьоггōл лӏо
амма оьжо эгалъ эллā сидхъа гьоᴴсо бикълабашена пикро богьна гей вагьди гей ирсилав гьуди икьеда илол ирс михъас
аьгьбаъаш гисана оцӏна аькьенна икьена тӏотӏна гей эллā гьули оьжо гьаᴴже венахийала бетӏергьалли сийод гьоллол йовал
эᴴкьанна эᴴкьена гьоггōлна бийакьена аьгь бадлохъа нилӏас энекзи бахъийā нисона гей йахъāкъала вагьаллийо жо
гьоллохъана говацӏона иса нисойо йоᴴсоъ кьухъаъаслӏо нисона йоᴴсохъаллā йечаннейо кьало ахирна кӏетӏа букьаъ рекъази йōс лӏо нисона тӏекликьа чахийа калималис маъна сийо гаьгьийона бикъешди мизол
сукӏо ахъдана гьолълъо кьалил эᴴхейо сукӏона галигзи ахъца кьодāкьа йекна йоᴴкъова гьолълъо кьалина гьули йеᴴхейо аьдамна наькъучӏа ōс
букъā кашишлāлна диниябла аьлимлāна иса кьапӏун охна эᴴдо голал атӏна зукъойо амма халкъилахъа гьийабачӏелъ гьоллōл муьгъаттā буьвакьна бечейо вагьло гьидекьас хабар мēйолъи гьоллол бикъейо
гьоглол йатӏна зукъойо иса нисойо нӣйади йаьжкьа охна ихтияр гаьгьийона диван богьцалана наиблихъа гьуги нилӏал вагьалълъол гьогло муьгъалӏ аьдамлана беченна мēйолӏо гьидес сукӏоба жувōл мацова гаьгьийас хелна богьна
мēйа аьдамлā исахъа нисолло йā муалим илол йикъеш дибола сикӏаъкьā гȳйо йаьжена каламна нитоназу битӏараб бахъцас мотӏолиъ говацӏона иш богьцас аьмална гаьъа дибо гьаькъкъаб жоцой малъзи йōс битӏараб аллагьлила гьид эᴴкьал
ниса илохъа илол йикъал йатӏна гей къайсарлил гьаькъ нилӏал бахъцади йаги бахъаъасди
гьоллос гьилла макро биджи бахъна иса нисос
йегалаъче дил динар лъойсди гьолълъокьа кьодо суратна цāна гей къайсарлис гей лӏо нисойо гьолло
вагьлā зогъда къайсарлис къайсарлил нилӏа аллагьлис аллагьлил нилӏа лӏо нисойо иса гьоллохъа
вагьлā гьоллохъа йахъеэш гьидел йатӏийо йаьже исад халкъ гаьгьийаъ нисоллина гьолцола жавабли гьикмат богьна гьокӏа йоваъинна гьихбалъойо гьоллōл
исадой мокъос гьоᴴсо саддукейлалӏо нисоцаса къиямасаб водиъ бувагъовā баьгъбаъилцалакьа боьважаъцаса диниябла аьдамла гьолло исахъа нисолца
йā муалим мусала къанонликьа масала гьоᴴс пуланаб сукӏо ахъхъал къована бāхъечӏе угъона зогъда гьолцола истӏи гьоло ахъо йоᴴкъал нуцӏос угъова истӏил насло бахъалъгъа
масала зукъона гей алӏна ис йоᴴкъова ахъхъал къова ахъечӏе угъона гей аьᴴйддāш ис
гьолцос ахъо йоᴴкъона гей бацосола истӏи гьулина угъона гей къова бāхъечӏе
вагьаллā лъанасна ис угъона гей бета гьоᴴссокун алӏнана ис къова бāхъечӏе бувагъона гей
ахир гьоллос ахъона йугъона гей
гьаьсил къиямасаб водиъ гьоло алӏон истӏис ахъо лъойс ахъод йахъца
гьоллол жаваб богьна иса нисос дунияллила билӏоъ аьдамла бāхъна гей ахъхъа мовакъална ахъхъа мейакьална
амма ахиратлиъ къиямасаб водиъ баьгъбаъинна муьгъаттā ахъо бетӏергьалла бāхъаъас
хел гаьччо абадияб малаиклислъийо оьмро бахъца ахиратлиъ аьдамлāш ахиратлила билӏоъ къацӏцā бувагъоваъас баьгъбаъиллā бāхъца аллагьли гьиндой ийабалӏейа гьинис къовалъийā
къиямасаб водиъ бувагъовā багъбаъилцалӏо мусана нисос йекӏецала тӏитӏас чахāчо калималиъ нисона гей мусахъа бетӏергьан ибрагьимисна исакъисна якъубисна аллагь гей лӏо
аллагь бувагъовāс аллагь гаьъа чӏагояблāс аллагь гей гьолцол къацӏцӏā чӏагоябла гей
гьолълъогъа муьгъаттā гьоᴴсо диниябла аьлимлā нисойо йā илос муалим ми йилӏа битӏун нисойо лӏо
тӏокӏаб гьоᴴссукӏона гьоьшшона нисолал кӏези ахъеэш
гьолцо кьāьна гьоллохъа нисолло суд аьдамлā масигь давудила умматлис оьжо гейлӏо нисос
давуди гьинила забурлиъ нисона геййāъ бетӏергьан аллагьли диела кьоддāла бетӏергьаллихъа нисона „диела кӏетӏакьала рахълиъдā къē эче
до тушмалла дибола хаьбалāдой аьᴴйдā мицнāкьа бейачелцал“
вагьлā гьини давуди масигьлихъа гьинис кьоддāс бетӏергьанлӏо нисослаъ нигъад масигь давудила умматлис оьжо ахъца
къацӏцӏо халкъ гьолцохъа энекзи бахъна гаьгьийаъ гьинила асгьаблāхъа иса нисойо
вере йихало лъицӏона лъичӏена мекье гугьцаса халкъ къацӏобакāцо гьидел салам бовал баццаса кӏетӏа мицāъ къē бецал баццаса бес хулӏāцо аьйдабāкчаша вагьадло диниябла аьлимлāдойс атадā цӏуми бāхъна бече миже
язихабла къороллāс боцӏи ризкъина гьолло муьхъча гьулāзу аьдамлāл йегāлъгъа йихалā доьъāна йовагьца вагьли тели йōваъан гьоллол лъакъейāъас тамбигь михъос
аллагьлила билӏоъ аьдамлā садакъа эᴴдо гулцала гъамасбаъ бечедабла сукӏобā тели окко гулцас исал йегāйо
гьулāзу гьолцол йегāйо капикбас багьа гаьгьийо къона баклис окко гъамасбаъ гулцас гьоᴴс мискинаб къоролайна
вагьлиъис иса нисойо гьаькъкъаб жо гейлӏо нисос до мизохъа вагьалӏо мискинабли къоролай садакъалал бадлогъа тели окко гъамасбаъ тӏутӏийо
судлӏо нисода бадло садакъалал нилӏийо гьинила маишат яшавлис тӏокӏ йахъийо окко язихлъилаъ гаьгьийа вагьалӏо къоролай мȳь муьгъаттā гьихлъойо окко садакъалал нилӏийо
лъосолади нисос зукъона аллагьлис билӏо жавгьар якъутлид къачӏази йогьна гей гьулāзу садакъалал нилӏийа бечелъилахъа йилӏа йоцӏна гей лӏо вагьлиъис иса нисос
мокъос кьодо мех вагьалӏоъ кьалкьа гулло кьало гьихлъечӏе къацӏцӏо илол йегацас жо къаьмлӏийодā йуьᴴхойо водбо
асгьаблā гьолцохъа нисолло йā муалим нитод вагьло мех мокъос вагьли кьодо йоᴴкъоцала водис аьламат ниса илохъа
исана жаваб ницца вере миже къосси бовагьиллāкъа судлӏо нисода диела цāᴴйакьа мокъос гьоггōл до гейлӏо нисона ахирзаман гьицакналӏо нисона гьоллогъой муьгъалӏ миже мекьāкъа
рагъ кьаллис тухълъо миже гьийабацӏāкъа судлӏо нисода гьули гьакъкъа аьᴴйддā йахъал нуцӏоцас жо гей амма вагьли жегун дунияллис ахир гаьъа
бетана гьолцо нисос рагъ лъази богьна гьоᴴс халкъ балӏо халкъилакьа гьоᴴс пачалихъ балӏо пачалихъликьа кьодо богбацӏас
вагьлōлъо сā сала йилӏа маьче лахлӏос батӏи батӏияб мицāъ унтийа телибалъца нуко аᴴхъабāлъи кьодо йоᴴкъос гьаᴴсаъкьā йукъā гьицӏабакъовā аьламатла йоᴴвакъос
вагьли къацӏцӏо йахъал аьᴴйдā миже бовахна бейажеш гьулāзу азаб ницца дӣддāла миже бейазас хъарандийаъна тӏуватӏас парчагьлāдойна наиблāдойна аьᴴйдā бейачелас
вагьгōлъо мизол рес бахъца дие асгьабла гейлӏо нисона нуьълъи йовал
амма нӣйо жаваб нилӏна гьоллодой аьᴴйдā бецаллӏо нисона ургъеллиъ бейакāкъа
судлӏо нисода до мизол сикӏо бил нилӏал гьоᴴссукӏона мизол данде бечена бахъаллъеъгъа йаги гьоᴴссидихъана гьоьᴴшшона нисона йахъеэлъгъа
ийо абона исна исийана мизола аьгарлъилана гьалмагълъилана миже мийасос мизос гьоᴴсо бийакьанна бийакьеш
дӣддāла миже къацӏцӏолал бāтӏаъас
амма мизола къаьмкьаш кеᴴйана йекаъас
мизола сабрула мизосзу ругьла тиса йāгъас
йукъā аскарла йоᴴвакъона иерусалим балӏо бохийолъи йегāйа мехлаъ мизол йикъеш вагьло шагьар бугъоцас заман гьицакийолъи
вагьлōлъо ягьудиялиъ гаьгьийо халкъ мāьдāкьа бовачала шагьарбаъ гаьгьийā гиса боьвачала шагьарбаъаш гиса гаьгьийа эᴴдо кьāь мекьāкъала
судлӏо нисода вагьлōлъо мокъос тӏеклāкьа чахийо къацӏцӏо жо йахъцас къисаслис мех
вай оᴴх гаьгьийāнна къова хагъолцалāнна йегāс къарилъи вагьлōлъо замаллиъ судлӏо нисода вагьалълъо халкъилакьа аллагьлис йилӏа симо бӣйахъа йукъā балагьла йоᴴвакъолца
балъаййад бийакьейā тели бāхъца сад асирлъилаъ бейажеш къацӏцӏола мажус халкъиладой мажусияллис заман болъоцал мажусиялли хаьбалāлӏ иерусалим боцлас
бохъ бицосна цāᴴдāсна муъжизатла аьдамлāл йегабāс бета ракьликьа халкъ йукъā ралъадбала соййāла хъуйлихъа гьийабачӏена йилӏа букъа ургъеллиъ бейакна бихзи бāхъца
гьинкъилахъана ракьлиъкьā йоᴴвакъоцала балагьлāхъана аьдамла бичӏлиъис бовалъос судлӏо нисода гьаᴴсаъаса лахдабалъ
бета гьаᴴса мусаъкьā къуватликьана букъа къадро къиматликьана оᴴкъоцас эгāс аьдамлис оьжо
вагьаллōл аьламатла йāхълӏо миже бецокьана бечена къаьма гьоъокьабакӏа судлӏо нисода мизол хъосарлъи гьицакна гей
иса гьоллол вагьаддийо мисална бакъойо легъилала хоьххъа йаги бадло хоьхлāхъа гуцӏобахъ миже
гьолло хоьхлā диъи йаьгъеллъо мизол йикъеш мех эмедāкийолъи
до гьолӏоъ нийасовā аьламатла йāхълӏо мизол йикъе аллагьлис парчагьлъи гьицакийолъи
гьаькъкъаб жо гейлӏо нисос до мизохъа дуниялликьа вагьдо уммат гаьгьийаъзу йахъца къацӏцӏо вагьли жо
гьаᴴс маьче йоъдана до нисойо йаьже йахъечӏе гьихлъаъас
вере хувабана маишатлис тӏалаб агъаз богьна йакӏо боцдолъал йеᴴйāкъа судлӏо нисода гелокьас гьули водо кьодо йоᴴкъос бисā йовахцас къӣцой
вагьли водо кьодо йоᴴкъос дуниялликьа гаьгьийа къацӏцӏо махлукъатликьа
вагьалълъобза буьчабāхечӏе гьадурса бече гьолълъо балагьлиъис миже хъосар бахъалъгъа гьулāзу аьдамлила оьждидой аьᴴйдā бецалъгъа аллагьлил гьари доьъā йовагьа
йалӏокъей аллагьлила билӏоъ иса ваъза насигьатла йовагьāгьийо нишелаъ гьули зайтун мāькьа эᴴкьāгьийо
воддиъ хискьа къацӏцӏо халкъ мокъāгьийо аллагьлила билӏоъ гьолцохъа энекзи бāхъал
гьинкьа пасхалӏо нисона цāᴴ гулло йӣэшла йоьᴴтобāш баьбā йовагьцас ид водо гьицакца зукъойо
букъā кашишлāна диниябла аьлимлāна вагьалло водлāъна аьмал бōс зукъойо иса икьал санаъат михъолал амма гьоллōл халкъилахъа гьийабачӏена зувакъойо
ацӏон къониъ эᴴдос искариот тӏокӏцāᴴ гаьгьийо ягьуда асгьаблила йакӏиъ илбис эᴴдокийо
букъā кашишлāдойна аллагьлис билӏо цӏуми йōва рагъухъаллидойна эᴴкьена гьолцо асгьабли иса нигъа гьоллохъа нилӏалсо къотӏи бōйо
гьоллōл йилӏа рази бахъийо гьолцол окко нилӏал къотӏина бōйо
гьини вагьли жо тӏубази йōслӏо нисона гьолцона йаьже нилӏийо аьдамла гаьччо къулаяб маьче мизца зукъойо гьолцо гьоглохъа иса нилӏал
йӣэшла йоьᴴтобāш баьбā йовагьцасна къурбаллил лӏиле мухоцасна пасхалис водо кьодо йоᴴкъойо
иса петерлихъана иоаннхъана нисойо мекьена ид водис кен гьаьдур йовалӏо
нāд дул гьули йовал йатӏна гей лӏо нисолло гьолло
иса нисойо шагьарбаъ эᴴдобакāцо мизол иᴴхъос лъӣс билӏейна боцӏинна эᴴкьецас гьоᴴс сукӏо гьули эᴴкьейа билӏоъ мижена мекье
бета миже билӏола бетӏергьаллихъа вагьдā ниса муалимли дȳхъа нисолло нāд гей ид водиъ жуна гьинис асгьаблана нише бесал къачӏази йōйо билӏо
гьолцо сукӏо мизол йегалас кьодола билӏоъ бекӏейа говатойо гьоᴴс йукъо отахи вагьлиъ йова миже гьаьдурлъи
гьулиъ мокъолъ гьоллол иса нисогъа къацӏцӏо жо йиᴴхъōйо ид водис кенна йогьна гьоллōл гувабацӏона бечейо
марчӏокӏолъ бесалцо мех мокъолъ исана чапарлана бесал къē бечейо иса гьоллохъа нисойо
дие букъо гъира гей азаб акъубалиъ кези ахъал аьᴴйдā мизогъой къацӏо вагьалӏо ид водиъ эсал
судлӏо нисода тӏокӏаб мизогъой ид водиъ къацӏо эсал дие рес бахъаъас аллагьлила парчагьлиъ кӏетӏо ид водис бесийолъи йахъцал
бета иса гъинолис боцӏийо дончана бокчина рец бакълис доьъана богьна нисойо
гьаᴴъа бокчина къацӏцӏола хулӏа до мизохъа нисос аллагьлис парчагьлъи йоᴴкъоцал до желагъа муьгъаттā тӏокӏаб кӏодас бōйо жа хулӏаъас
баьбана бокчина рец бакълис доьъана богьна гьолцо бувакӏинна гьоллол нилӏийо вагьло гей мизол къурбанлъилаъ бечецас дие магъо дона акӏкьа оᴴкъонна мижена вагьдā йова
бета бесна муьгъаттā гъинолис боцӏийо дончана бокчина иса нисос вагьдо гей мизоддāла гиса мегьцас гьеᴴ ицӏцӏо къотӏилас гьеᴴ
гьуна гувабацӏона бече до жейса тушмаллāхъа ниццас кō гей диела кōгъой сид истӏолийакьа
вагьлā аьдамлис оьжо эᴴкьал нуцӏос аллагьли аьᴴйдāжу йегалло гьиногьид амма гьолцол хилип бахъийāл балагь мокъос
гьоллōл муьхобалъийо сидхъа гьоᴴсо нисолал сукӏоле гьиᴴдеъ эᴴдо вагьли жо йовал йакӏиъ хиял гаьгьийо сукӏо гейлӏо нисона
асгьаблāс бахъна гей даьъба сукӏод гьиᴴдеъ эᴴдо бишшун укъо ахъал нуцӏослӏо нисона
иса гьоллохъа нисойо парчагьлā ханлъи йōс халкъилакьа ханлъи гаьгьийāна бикӏзи бōс тӏалаб агъаз богьцаса аьдамлалъилаъ
амма миже гьулā бахъал нуцӏаъас мизос бишшун укъо эче бишшун итӏиноцой ханлъилаъ жу бикӏзи ōйо лагъцой ахъ
сукӏод гей укъо раьгьатликьа эсцас сукӏод йаги бесцалāл хъуллухъ богьцас сукӏод гьай гьай эсцас сукӏо гаьъад гьуна до мизол гьолӏоъ хъуллухълил эчена гей
дил йегабā балагь азаблāъ миже дӣгъой къацӏо бāхъийо
диела або дил ирслиъ нилӏийо парчагьлъи до мизонна ирслиъ йечаннēш
диела парчагьлиъ дӣгъой истӏолийагъа миже бесцасна хулӏоцасна бāхъца гьулāзу тахлāкьана къē бечеш израиллила наслолас ацӏона къона тухумлāл гьоькмова йуьвачӏал
симон симон энекзи ахъ илбисли гьарзи йōйо хъибо бох нахоъос иᴴззаъ исийаъийаъцой миже исибаъалӏо нисона
амма до дул доьъа гьари бōйо дибо божи иман мукъсан бахъечӏе гьихлъалъгъа кьāь бета дидой оᴴкъолъ динлила иснāсна йакӏода йилӏабакъола
йā бетӏерчӏахъаяв лӏо нисос петерли исахъа до гьаьдураб гей дȳгъой къацӏо тӏусагъийаъ эᴴкьанна угъал нуцӏода угъанна
нисос дȳхъа петер лӏо нисойо иса хисалдайлил мамали уьᴴъудалъол лъахна инкар бовас дӣкьас до икъаъаслӏо нисона эцас
йа окко месед гаьчӏел йа моьшокӏи къацӏиццо йоькчечӏе йа гьалалъцова гийахечӏе до дие чапарлацой мегьна муьгъаттā мизол нӣйона къарилъи йахъийоди лӏо нисолло гьоллохъа иса йахъеэш лӏо нисона жаваб нилӏийо гьолло
иса гьоллохъа нисойо амма же окко гаьгьийā гьулина къацӏо йеза гьиногьидил санаъатлъилал моьшокӏи къацӏиццона йоькча балъаййа гаьччā кьодо лъичӏейо чухъа гужгатна йиᴴсона балъаййа йовахал санаъат бова
до мизохъа нисос гьули такъсирчилъилаъ бикӏзи овас лӏо дӣкьас тӏекликьа чахийо жо тӏубази йахъалълъегьна гей дӣкьас чахийо жо же йахъца
асгьаблā нисолца йā бетӏерчӏахъаяв вагьалӏоъ къона балъай гей оьлилла лӏо нисойо иса
бета гьулиъис гисакна воддиъ эᴴкьецала зайтун мāькьа эᴴкьейо гьолцогъой муьгъалӏ асгьаблана мекьейо
мāькьа мокъолъ иса гьоллохъа нисойо мизос гьаьл бикъелцалаъ сабру ягь бахъалъгъа доьъā йовагьа
йикьейо кьало йоᴴкъова манзиллиъ гьоллодойс атāна эᴴкьена суждалкьана эчена иса доьъа бовал уьᴴхолъийо
гьолцо нисос зукъойо йā дие або дибо амро зогъда хеллис гьино дӣдойс атāкӏа амма дил йатӏгъа гаьъа дул йатӏгъа йахъала
гьаᴴсаъкьā оᴴкъона малаикли гьолцос йакӏо йилӏакъолло
вагьлиъис йакӏиъ гаьгьийа букъа гьаьлчейликьа гьули кьодона тели аллагьлихъа гьардизи ахъал уьᴴхолъийо гьолцоъкьā гугьцас гьад гьеᴴйас кӏаькӏачой мицакьа тӏаьлӏеш зукъойо
доьъана лъикъона гьинила чапарладой кьāь оᴴкьолъ исал гьоллōл пашманлъилахъа буьчабāхена мийахъос
суд миже буьчабāхена лӏо нисолца иса баьгъбаъ мизос гьаьлла йийакъелцалаъ сабруна ягьна бугъечӏе гьихлъалъгъа гьари доьъā йовагьа
вагьлā гьоллохъа икълашешлаъ тели халкъ кьодо мокъойо халкъилагъа аьᴴйдā зукъойо исас ацӏон къониъис ягьудалӏо нисоцас гьоᴴсцойс асгьаб гьуги баъдāл исадой гьиᴴцакийо
иса ягьудахъа нисойо баълӏонад ми аьдамлис оьжо тушмаллāл икъал ōс лӏо
гьулиъ йахъцас жо йегалъ сōᴴ гаьгьийа асгьаблā исахъа нисос йā бетӏерчӏахъаяв балъаййа йāгъалди
асгьаблāъ эᴴдо гаьгьийа сидцойсола балъай йакьенна сид укъа кашишлила лагълис кӏетӏакьас аьᴴгъа йуьчӏийо
оьлилла беченувацӏ лӏо нисойо гьоллохъа кьодо кōна йеᴴхенна иса лагълис аьᴴгъа сагъ йōйо
гьингъой муьгъалӏ мокъовā букъā кашишлāхъана аллагьлис билӏо цӏуми йогьна бечейā рагъухъаллāхъана гьаькимлāхъана иса нисойо балъаййана хечлана йāкъона къачагъ охал гȳваъцой мокъона гей миже до охал
воддиъ до мизогъой къацӏо аллагьлила билӏоъ ахъца зукъōваъ гьугиъ миже дил кō йеᴴхелеэш амма же мизос саъат мокъона гей нишела ханлъилас мех мокъона гей
охна эжейо гьолло иса укъа кашишлила билӏоъ гьоллогъой муьгъалӏ гьаьтеэчена эᴴкьеш зукъойо петерна
гьогцо кашишлила билӏола бежиъ йалӏодā цӏона йекӏенна гьоггōл сōᴴ къē бечейо гьоллоъ алӏо цӏōдой петерна къē эчейо
сид гъарабашли цӏōдой шеблаъ петер эгалъ ахо гьогцохъана гийачӏена нисос вагьли сукӏона гьокцогъой къацӏо зукъойо
амма петерли инкар бōйо йе аьдам дил гьули икъаъас
гьолълъогъа муьгъаттā тели мех мекьечӏе бацо сукӏона нисос мина гьоглос сукӏо гей лӏо нисона петерли жаваб нилӏийо гаьъа гьалмагъ
саъатлъийо заман мекьелъ бацосола сукӏона йилӏа йакӏона йоᴴкъонна нисос битӏараб гей вагьди сукӏо гьокцогъой къацӏо зукъойо гьулина галилеялиъис ахъца амма петерли нисос
энекзи ахъ ми сийод йекӏца гьалмагъ гьолцо вагьли нисослаъ мамали уьᴴъудāл муьхолъийо
кьоддāс иса кӏаьйна уьᴴхона петерлихъа говацӏойо петерлил йакӏкьа йоᴴкъойо кьоддāла иса гьинхъа нисовā йаьжбо хиссалдайлил мамали уьᴴъудалъол ми лъахна дӣкьас инкар бōслӏо
гьулиъисна гисакна петер йилӏа ийāйо
иса охийа аьдамлā гьули нуькучӏна огьна āькьелло
гьаьйдана йиᴴйацона гьолло нисолца зукъойо авараг зогъда лъод дул бакьелло йикъелалӏо нисона
бадина лади инжитаб жо йекӏийо гьолло исахъа
хискьаклъо ягьудиялис гьаькимлана букъā кашишлана динияб аьлимлана гьулиъ къацӏобакийо бета иса эжейо бишшун кьоддāс диван богьцала мицаъ
гьогло нисолло ми масигьди гей ниса илохъа нагагь до нисода миже боьважаъаш
до мизол суал нилӏда гьолълъонна миже жаваб гьинил нилӏаъас
амма желагъа муьгъаттā аьдамлис оьжо къудратаб аллагьлила кӏетӏакьала рахълиъдā къē эчена ахъца
къацӏцӏола нисолло вагьлā зогъда ми аллагьлис оьжод гей миже нисос до гей лӏо нисона жаваб нилӏийо иса
гьолло нисойо бадина нӣйо нуьълъид йатӏна илол гьолцола сикӏаъкьā гиса гȳйо илол тухъал йатӏийо жо
гьоллōл къацӏцӏā баьгъбаъна исана эжена пилатдой мекьейо
гьулиъ гьодло аьйиб чӏези бōйо исакьа илос халкъ къосси богьцас къайсарлил гьаькъ нилӏал мейаъцас гьулāзу жу масигь пача гейлӏо нисоцас иᴴхъойо илол гьули
пилати исахъа нисолло мид гей жугьутӏаллис пача иса жаваб бōйо ми вагьлā нисос
бета пилати букъā халкъилахъана нисойо вагьацо сукӏокьа гулал аьйиб дил михъеэш
амма гьолло кьодос болъечӏе гьолцокьас тели арзā йагъос зувакъойо галилеялиъкьā уьᴴхолъна гьолӏоъ оᴴкъоцал къацӏцӏо ягьудиялис халкъ гьолцо жо малъзи йогьна мекъса бадагъударлил мēш лӏо нисона
галилеялис цāᴴ йагъолъ пилати нисолло гьули галилеялиъисди гей
гьеродила вилаятлис сукӏо гейлӏо гьолло нисолъ вагьалло водлāъ иерусалимлиъ оᴴкъона зукъова гьероддой э̄ᴴйо пилати иса
иса эгāйоназу гьерод йилӏа рази ахъийо гьехзу гьолцол иса эгāл атӏна зукъойо судлӏо нисода гьолцос тели хабарла тувахъна зувакъойо гьулāзу гьоᴴсдана караматлъи гьинил йегāллакьа гьеродис кулна зукъойо
гьероди тели суалла нийалӏийо исал амма гьолцо гьоᴴсна жаваб нилӏеэш
гьулиъ гаьгьийā букъā кашишлāна кьодос болъечӏе батӏи батӏиябла аьйибла гьолцокьа гувалца зувакъойо
гьеродина гьолцола рагъухъаллāна иса нуькучӏна гьаькъирна огьна чӏугьараб кьодо лъицӏона лъичӏенна кьāь пилатдой э̄ᴴйо
гьехбехъхъазу сидил гьоᴴсо бāтӏаъцаса гьеродна пилатна вагьлōлъо водиъкьā гьалмагъла бāхъийо
гьаᴴже пилати букъā кашишлана гьаькимлана аьдамлана ийабалӏена гьоллохъа нисос
халкъ къосси бовагьцалӏо нисона вагьди сукӏо миже дидой акъоллийо гьуна мизодой аьᴴйдāкьā гьисаб суал бокӏлъо миже нисоцас гьоᴴсна аьйибна михъеэш
гьеродина аьйиб михъечӏе илодой кьāь оᴴкъолло гьуна икьал оьлло жо гьолцо йогьна гаьъа
вагьалълъобза лӏуручӏбадна зукӏна гьули до эцакӏца
лӏилӏгъа пасхалис гьуьрмат богьна гьоᴴс сукӏо тӏусагъийаъас гиса э̄ᴴс зукъона пилати
амма къацӏцӏо халкъ гьоᴴс сикӏо йогьна илӏелабас зукъойо иса икьал эᴴйа барабба илохъа нилӏа лӏо нисона
барабба зукъона гей шагьарбаш халкъна бадагъударлил баьгъбаъинна аьдамна икьена хъарандийаъ тӏотӏийо сукӏо
иса эᴴйал атӏна бетана халкъилахъа икълашейо пилат
амма аьдамла илӏелабāйо хъанчлилъ охолал эᴴйа гьули хъанчлилъ охолал гьули
лъахнасна пилати нисойо гьоллохъа гьолцо йōйо кешлъи сийод гей дил михъеэш гьули икьал оьлло аьйиб лӏуручӏбадна аькьенна эᴴйал
амма гьолло котакаб букъо аьгьи гьур баьгъиъилло иса хъанчлилъ охолал нуцӏослӏо нисона гьоллос илӏелабāлъи йижейо йукъа аьгьи гьурлихъа пилатис гьокӏна тухъаъас зукъойо
ахирна пилати гьоькмо бōйо гьоглос гьари тӏубази бовал
аьдамлāла гьарилакьа пилати халкъна баьгъбаъинна аьдамна икьена эᴴдо тӏотӏийо сукӏо гиса э̄ᴴйо исана гьоглола каъ нилӏийо
вагьлиъис иса икьал эжеллислаъ мицалъцо гогьцас киринейлиъис гьоᴴс симонлӏо нисоцас сукӏо данде кези ахъийо гьолцо сукӏод иса охолцас хъанч гьолцогъой муьгъалӏ бежеллийо
тели халкъ зукъойо исагъой муьгъалӏ мекьецас вагьлāзу тели ийōнна бийабана чӏачӏадабана мекьеш зукъойо
ийолāхъана гоцӏохъна иса нисойо йā иерусалимлис ийōл миже дӣгъа бийабāкъа миже бийабā мизогъана мизола къовагъана
къова бāхъаъцасна нене нилӏна хāгъолеэшна ийōл гьардарабла гаьъад лӏо миже нисоцас водбо кьодо йоᴴвакъас
кьодо йейакна иле лӏийо мийахъолалӏо нисона мāьдāхъа гьардизи бахъас миже вагьалълъо мехлаъ йувагъона бизовāна лӏийо мийахъолалӏо нисас
ничдийа хоьхил вагьаддийо жо йōслаъ хъохъова хоьхил сийоле йовал
гьолцогъой къацӏо бийакьал бейажеллис зукъойо къона къачагъна
кӏоцолӏо нисова мицадой мокъолъ иса хъанчлилъ охолло гьоᴴсцойс къачагъ исадой кӏетӏакьала рахълиъдā бадисо оᴴкьакьала рахълиъдā бовахолло
иса нисойо йā дие або гьоллокьа кьодос тилӏки ми гьиде йогьцас жо гьоллол йикъечӏе гей цӏулана йагъона рагъухъаллā исас лъицӏо гьидеъ эᴴдо йитӏцас зукъойо
тели халкъ зукъойо гувабацӏона бечена гьули гьаькъирна огьна гьаькимлā нисос зукъойо баддōл хъосар бōйо аллагьли кьодос гьакӏна э̄ᴴйо масигь зогъда жузу хъосар ахъала
рагъухъаллāна гьаькъир ōс зукъойо гьули гьолцол чачало гъинона гуцӏонна нисос зукъойо
ми жугьутӏаллис пача зогъда мизу ми хъосар ова лӏо нисона
вагьди жугьутӏаллис пача лӏо нисона грек рум жугьутӏ мицагъад чахийо кьокькьо зукъойо гьолцола къаьмкьа кьодо гьеммалъ йохонна
хъанчлилъ охолло гьоᴴсцойс къачагъ иса инжит гьаькъирна огьна гьолцохъа илӏелāйо ми масигьйāъ гей гьаᴴ мина илена хъосар бовагьа
бацосола къачагъли гьокӏ йоъиллийо ми аллагьлихъадана гьицӏаъасди дунна вагьаллозу къадар беганна гей
илол иле йōвакьа тамбигь богьцас гей амма гьолцо гьоьшшона кешлъи йогьна гаьъа
бета гьолцо нисойо йā иса ми пачалъилаъ оᴴкъолъ дона акӏкьа оᴴкъола
гьаькъкъаб гейлӏо нисос до дȳхъа жейсазу ми дӣгъой аржамлиъ къацӏо ахъца лӏо нисона гьолцол иса жаваб нилӏийо
лӏобакьас анта зукъойо вагьалълъо замаллиъ къацӏцӏо дуниял колӏлӏина саъат лъана тӏубази бахъцал вагьлā дуниял бечейо
бохъна бохийо хирияб билӏоъос пардав кьоддāкьа лӏийокцал йāьхейо
вагьлиъис иса гьоᴴс йукъо гьокӏна йагъона илӏейо йā дие або дибола кōъ ницца до дие ругь вагьлā нисона муьгъаттā гьолцола магъоъос ругь болъойо
вагьли йегāйо рагъухъаллāла нусилбетӏерли аллагьлил рецна богьна нисос зукъанна гьули ритӏухъаб сукӏо зукъона гей
вагьалълъо къацӏолахъа гувабацӏал мокъова аьлам гьулиъ йахъийо жо йегалъ гъейодана зувакӏна гьулиъис кьāь билӏовāгъа мекьейо
иса икъецас аьдамлана галилеялиъис гьолцогъой гȳва ийōнна атадāкьа гувабацӏона гьулиъ бечейо
гьулиъ оᴴкъойо ягьудиялиъ ариматейа шагьарбаъаш усуплӏо нисоцас кьоддāла диваллис гьоᴴс кӏетӏо ритӏухъаб сукӏо гьолцос кул зукъойо аллагьлис парчагьлъи йоᴴкъаллакьа иса икьал бōва гьоькмолакьана гьогло бōва дивалликьана гьули разияб зукъеэш
пилатдойна эᴴкьена усупи гьарзи йōйо исас жаназа шунаъ михъолал нилӏалӏо нисона
изно михъолъ исас жаназа хъанчлилъцона багъона кьодо мусрона кӏаьйлӏонна гулца шедиъ йоьᴴтӏона йōва жегун гьоᴴссукӏона ихъолеэшла шунаъ
вагьли водо зукъойо мужмар водо бета шамат водис нишеш мех кьодо мокъойо
галилеялиъис исагъой гȳва ийōнна мекьейо усупгъой къацӏо шунакьа гьоллол исас шунана гьолцос шунаъ гулцас жаназана бегāйо
кьāь билӏогъа мокъолъ исала жаназалил йеᴴхелал нийā маьгь гаьгьийо йеᴴлъ гьаьдур йōйо мусала къанонликьа шамат водиъ гьоллōл сийона йойчӏе билӏогъа бечейо
анкьилала аьᴴйдāла водиъ хискьа къайкьа гьиде гьаьдур йōйо кӏетӏо маьгь гаьгьийо йеᴴлъна йежена ийōл мекьейо шунакьа
амма гьоллол шунакьа аьᴴйдā йецокьа гулло кьало атāкӏна йиᴴхъос
эᴴдобаклъо кьоддāла исас жаназа шунаъ михъаъас
гьолълъокьа гьикмат бахъна сийона йовал йикъечӏе гьихбалъоваъ гьоллодой аьᴴйдā эчеш кӏетӏо бабало лъицӏо лъичӏейā къона сукӏо
гьийабачӏейахъа ийōл лӏийодā муьвакъона бечена бегабалъ гьогло къонина гьоллохъа нисойо
суд миже бувагъовāъ эᴴдо чӏагояб сукӏо иᴴзца гьули гьолӏоъ гаьъа гьули угъоваъас кьāь чӏаго ахъна йакӏкьа йоᴴкъола галилеялиъ гаьгьийа мехлаъ гьокцо мизохъа нисойо жо
аьдамлис оьжо гьакъкъа мунагьлāд бовацӏийа аьдамлāхъа ницца бета гьолло гьули хъанчлилъ охонна икьеш амма угъона лъанасла водиъ гьули кьāь чӏаго ахъца лӏо
гьолло ийолāл иса нисойо жо йакӏкьа йоᴴкъойо
шунакьаш мокъолъ ийолā вагьло хабар мēйо исала ацӏон сид гьицала чапарлихъана гьулāзу бадло асгьаблāхъана
гьоллōл ийōл зувакъойо мариян магдаленана иоаннана якъубис ийо мариянна баддōнна ийолā чапарлāхъа вагьлозу хабар мēйо
асгьаблāл гицӏийо вагьгāзу хабар гейлӏона ийолāла хабалликьа гьоллōл боьважеэш
амма вагьаллиъисзу петер аьгъиъна чӏалликьа эᴴкьейо шунакьа эᴴдона эᴴкьена говацӏолъ мусровāъ бади сийона жо йиᴴхъеэш гьулиъ гьикматна ахъна гьули кьāь билӏогъа эᴴкьейо
вагьалълъозу водиъ исас къона асгьаб иерусалимлиъис ацӏона гьоᴴс киламетралаъ цӏиходā гаьгьийа эммауслӏо нисоцала аьлӏаъ эᴴкьеш зукъойо
къацӏцӏо йахъийа жойлала хабарликьа зукъойо гьоллōл
йахъийо йеᴴкьейо жо йакӏкьа йоᴴкъонна бикълабашена мекьешлаъ жу иса гьоллодойна гьицакна къацӏо эᴴкьеш зукъойо
амма аллагьли иса гьоллол икъал ойэш гьоллола гьаьйдāьгъа аьᴴйдā пардав гунна зукъойо
иса гьоллохъа нисолло лъинисди миже бикълабашеш гьиногьид мекьешлаъ
пашманлъилаъ мекьецас гьоллōл беченувацӏийо сидцойла клеопа цāᴴ гаьгьийасола исахъа нисойо вагьалӏо водлāъ иерусалимлиъ мокъовāъ эᴴдо йахъийо жо йикъаъцас гьоᴴс мийāъ зогъассаъ
лъинис лӏо нисолло иса назаретлила исас лӏо нисона жаваб нилӏийо гьолло гьули зукъойо аллагьлидойна къацӏцӏо халкъиладойна аьᴴйдā гьини богьцала гьаьлтӏиласна йаьжисна гьаьлкӏолъи гаьгьийо авараг
амма букъā гьаькимлāна гьули икьал гьоькмо бойиллийо гьули хъанчлилъ охолло
вай илол гицӏна зукъойо вагьаллисо израиллис халкъ хъосар бовал оᴴкъойо сукӏо гейлӏона гьуна жейса лъанас водо гей вагьли жо йахънас
амма гьоᴴсо илла ийолā мēйа хабарли иле гьикмат бōйо жейса хискьа къайкьа мекьена зукъойо гьоллōл исала шунакьа
гьогцос жаназана михъечӏе гьуги чӏаго гейлӏо нисоцас малаикла бегабāйолӏо нисона ийōл кьāь мокъойо
илоъ эᴴдос саддōл шунакьа мекьелъ ийолā нисогъа шунаъ жу иса иᴴхъеэш
вагьлиъис иса гьоллохъа нисойо авараглā аьᴴйдāжу нисоцала жойлакьа боьважал баькъкъāъ йакӏис аьгьмакъабла аьдамла гей миже
масигьли азаб акъуба гьекези бовал нуцӏаъасди вагьлāйаъ гьули гьинила букъа рецлиъ оᴴкъал нуцӏос зукъойо
мусакьалакьā уьхолъна къацӏцӏā авараглана бакӏкьа мокъонна гьинис тӏеклāкьа чахийо шинаб жо биджи йōйо иса гьоллол
гьаᴴже гьоллōл гьоглӏо аьлӏадой мокъаллъейо иса эченоцӏечӏе эᴴкьецас хел бōйо
бохъна боъца нишеш мехна мокъос илогъой къацӏо вагьалӏо аьлӏаъ нише эчелӏо нисона гьарзи йōйо гьолцохъа рази ахъна исана гьоллогъой нише эцал билӏоъ эᴴдокийо
бесал муьхобалълъо иса рец бакълис доьъана богьна букӏинна баьба нилӏийо гьоллохъа
вагьлиъис аьᴴйдāш пардавна йолъона гьоллос гьаьйда йеᴴйагьейо иса гаьгьийолъи икъейо амма иса гьоллол эгāъцас ахъийо
бета гьолло сидхъа гьоᴴсо нисойо гьиногьид гьидехъа икълашена тӏеклāкьа гаьгьийо хабар биджи бōслаъ цӏоъцой зукъеэшди илос йакӏода
вагьаллиъисзу гьоллōл баьгъбаъна иерусалимлиъ кьāь мекьейо шагьарбаъ эᴴдобаклъо гьоллол мийахъойо ацӏона гьоᴴс чапарна гьулāзу баддōл аьдамлана асгьаблана
гьодло гьоллохъа нисойо унгосалда кьоддāс иса чӏаго ахъна гей шунаъас аьгъиъийо гьули симонил эгана
гьодлона мēйо гьидегъой къацӏо иса гьид зукъовас бесцалаъ баьба букӏиллъо гьидел гьули иса гаьгьийолъи икъейас хабар
вагьлā гьоллōл бикълабашешлаъ салам алайкумлӏо нисона иса гьоллокьа кьодо оᴴкъойо
гьийабачӏена гьаьл хуьжона гьихбалъовā гьодлол гицӏийо вагьло бувагъовāс ругь зогъцалӏо гьидедой мокъона
иса гьоллохъа нисойо суд миже гьийабачӏена суд мизола йакӏиъ шаклъи гей
гуцӏобахъ дӣхъа гьуна дие кōда гьуна дие хаьбā до мизодой аьᴴйдā эцокьа эчена гей кō йеᴴхенна хал бова мижезу бувагъовāла ругьлис лӏоьᴴвāна лӏоьᴴвāкьа хона йахъцади диела магъокьа вагьли гей
вагьлāна нисона иса гьинис кōдана хаьбāна гьоллол йегабалло
йилӏа разина гьайран гьикматна бахъийахъа боьважечӏецойна бегабалъ иса бесал кен гаьъадлӏо нисолло
гьолло исахъа нилӏийо зизā бисалис роъил
гьоллодой аьᴴйдāкьа бокчина муьхъийо гьинил нилӏийо биса
бета иса гьоллохъа нисойо гьуна до гьоггōлъо нисова йаьжлāш маъна мусалана бадло авараглāла тӏеклāкьана забурлāкьана дӣкьас чахийо шинаб жо йахъал нуцӏослӏо нисона
гьолцо гьоллос гьаьйда йеᴴйагьелло тӏекликьа чахийо жо гьоллол биджи йахъалъгъа
бетана гьолцо нисойо гьоллохъа тӏекликьа чахна гей масигь азаб акъуба нилӏна угъос угъона лъанасла водиъ шунаъаш аьгъиъца
иерусалимлиъкьā муьхобалъна къацӏцӏола халкъилахъа мунагьла чурзи йовагьцала аллагьлилъдā муьвахолӏо гьолцола цāᴴйакьа гьулина нисослӏо
мизол вагьли къацӏцӏо гьаькъкъаб гаьгьийолъи йегāйо миже нуьъла гей
диела або кьодо йохийо жо гьаколъечӏе до мизодой йēᴴш вагьли гьаьлкӏолъи кьоддāс мизодой йоᴴкъоцал иерусалим шагьарбаъ бече
иса гьоллōл иерусалимлиъис бетанийалиъикцал бейажейо кōдана гувацӏонна баркат гулалӏо нисойо
иса гьоллол доьъана богьна гьули гьаьтеэчена гьаᴴсаъ эᴴкьена оъийо
гьоллōл сикӏо лӏийодā бейакийо бета йукъа разилъилакьа иерусалимлиъ мекьейо
гьолълъогъа муьгъаттā гьоллōл аллагьлила билӏоъ бечейо аллагьлил воддиъ тасбигьна йогьна амин
анкьилала аьᴴйдāла водиъ хискьа къайкьа гьиде гьаьдур йōйо кӏетӏо маьгь гаьгьийо йеᴴлъна йежена ийōл мекьейо шунакьа
амма гьоллол шунакьа аьᴴйдā йецокьа гулло кьало атāкӏна йиᴴхъос
эᴴдобаклъо кьоддāла исас жаназа шунаъ михъаъас
гьолълъокьа гьикмат бахъна сийона йовал йикъечӏе гьихбалъоваъ гьоллодой аьᴴйдā эчеш кӏетӏо бабало лъицӏо лъичӏейā къона сукӏо
гьийабачӏейахъа ийōл лӏийодā муьвакъона бечена бегабалъ гьогло къонина гьоллохъа нисойо
суд миже бувагъовāъ эᴴдо чӏагояб сукӏо иᴴзца гьули гьолӏоъ гаьъа гьули угъоваъас кьāь чӏаго ахъна йакӏкьа йоᴴкъола галилеялиъ гаьгьийа мехлаъ гьокцо мизохъа нисойо жо
аьдамлис оьжо гьакъкъа мунагьлāд бовацӏийа аьдамлāхъа ницца бета гьолло гьули хъанчлилъ охонна икьеш амма угъона лъанасла водиъ гьули кьāь чӏаго ахъца лӏо
гьолло ийолāл иса нисойо жо йакӏкьа йоᴴкъойо
шунакьаш мокъолъ ийолā вагьло хабар мēйо исала ацӏон сид гьицала чапарлихъана гьулāзу бадло асгьаблāхъана
гьоллōл ийōл зувакъойо мариян магдаленана иоаннана якъубис ийо мариянна баддōнна ийолā чапарлāхъа вагьлозу хабар мēйо
асгьаблāл гицӏийо вагьгāзу хабар гейлӏона ийолāла хабалликьа гьоллōл боьважеэш
амма вагьаллиъисзу петер аьгъиъна чӏалликьа эᴴкьейо шунакьа эᴴдона эᴴкьена говацӏолъ мусровāъ бади сийона жо йиᴴхъеэш гьулиъ гьикматна ахъна гьули кьāь билӏогъа эᴴкьейо
вагьалълъозу водиъ исас къона асгьаб иерусалимлиъис ацӏона гьоᴴс киламетралаъ цӏиходā гаьгьийа эммауслӏо нисоцала аьлӏаъ эᴴкьеш зукъойо
къацӏцӏо йахъийа жойлала хабарликьа зукъойо гьоллōл
йахъийо йеᴴкьейо жо йакӏкьа йоᴴкъонна бикълабашена мекьешлаъ жу иса гьоллодойна гьицакна къацӏо эᴴкьеш зукъойо
амма аллагьли иса гьоллол икъал ойэш гьоллола гьаьйдāьгъа аьᴴйдā пардав гунна зукъойо
иса гьоллохъа нисолло лъинисди миже бикълабашеш гьиногьид мекьешлаъ
пашманлъилаъ мекьецас гьоллōл беченувацӏийо сидцойла клеопа цāᴴ гаьгьийасола исахъа нисойо вагьалӏо водлāъ иерусалимлиъ мокъовāъ эᴴдо йахъийо жо йикъаъцас гьоᴴс мийāъ зогъассаъ
лъинис лӏо нисолло иса назаретлила исас лӏо нисона жаваб нилӏийо гьолло гьули зукъойо аллагьлидойна къацӏцӏо халкъиладойна аьᴴйдā гьини богьцала гьаьлтӏиласна йаьжисна гьаьлкӏолъи гаьгьийо авараг
амма букъā гьаькимлāна гьули икьал гьоькмо бойиллийо гьули хъанчлилъ охолло
вай илол гицӏна зукъойо вагьаллисо израиллис халкъ хъосар бовал оᴴкъойо сукӏо гейлӏона гьуна жейса лъанас водо гей вагьли жо йахънас
амма гьоᴴсо илла ийолā мēйа хабарли иле гьикмат бōйо жейса хискьа къайкьа мекьена зукъойо гьоллōл исала шунакьа
гьогцос жаназана михъечӏе гьуги чӏаго гейлӏо нисоцас малаикла бегабāйолӏо нисона ийōл кьāь мокъойо
илоъ эᴴдос саддōл шунакьа мекьелъ ийолā нисогъа шунаъ жу иса иᴴхъеэш
вагьлиъис иса гьоллохъа нисойо авараглā аьᴴйдāжу нисоцала жойлакьа боьважал баькъкъāъ йакӏис аьгьмакъабла аьдамла гей миже
масигьли азаб акъуба гьекези бовал нуцӏаъасди вагьлāйаъ гьули гьинила букъа рецлиъ оᴴкъал нуцӏос зукъойо
мусакьалакьā уьхолъна къацӏцӏā авараглана бакӏкьа мокъонна гьинис тӏеклāкьа чахийо шинаб жо биджи йōйо иса гьоллол
гьаᴴже гьоллōл гьоглӏо аьлӏадой мокъаллъейо иса эченоцӏечӏе эᴴкьецас хел бōйо
бохъна боъца нишеш мехна мокъос илогъой къацӏо вагьалӏо аьлӏаъ нише эчелӏо нисона гьарзи йōйо гьолцохъа рази ахъна исана гьоллогъой нише эцал билӏоъ эᴴдокийо
бесал муьхобалълъо иса рец бакълис доьъана богьна букӏинна баьба нилӏийо гьоллохъа
вагьлиъис аьᴴйдāш пардавна йолъона гьоллос гьаьйда йеᴴйагьейо иса гаьгьийолъи икъейо амма иса гьоллол эгāъцас ахъийо
бета гьолло сидхъа гьоᴴсо нисойо гьиногьид гьидехъа икълашена тӏеклāкьа гаьгьийо хабар биджи бōслаъ цӏоъцой зукъеэшди илос йакӏода
вагьаллиъисзу гьоллōл баьгъбаъна иерусалимлиъ кьāь мекьейо шагьарбаъ эᴴдобаклъо гьоллол мийахъойо ацӏона гьоᴴс чапарна гьулāзу баддōл аьдамлана асгьаблана
гьодло гьоллохъа нисойо унгосалда кьоддāс иса чӏаго ахъна гей шунаъас аьгъиъийо гьули симонил эгана
гьодлона мēйо гьидегъой къацӏо иса гьид зукъовас бесцалаъ баьба букӏиллъо гьидел гьули иса гаьгьийолъи икъейас хабар
вагьлā гьоллōл бикълабашешлаъ салам алайкумлӏо нисона иса гьоллокьа кьодо оᴴкъойо
гьийабачӏена гьаьл хуьжона гьихбалъовā гьодлол гицӏийо вагьло бувагъовāс ругь зогъцалӏо гьидедой мокъона
иса гьоллохъа нисойо суд миже гьийабачӏена суд мизола йакӏиъ шаклъи гей
гуцӏобахъ дӣхъа гьуна дие кōда гьуна дие хаьбā до мизодой аьᴴйдā эцокьа эчена гей кō йеᴴхенна хал бова мижезу бувагъовāла ругьлис лӏоьᴴвāна лӏоьᴴвāкьа хона йахъцади диела магъокьа вагьли гей
вагьлāна нисона иса гьинис кōдана хаьбāна гьоллол йегабалло
йилӏа разина гьайран гьикматна бахъийахъа боьважечӏецойна бегабалъ иса бесал кен гаьъадлӏо нисолло
гьолло исахъа нилӏийо зизā бисалис роъил
гьоллодой аьᴴйдāкьа бокчина муьхъийо гьинил нилӏийо биса
бета иса гьоллохъа нисойо гьуна до гьоггōлъо нисова йаьжлāш маъна мусалана бадло авараглāла тӏеклāкьана забурлāкьана дӣкьас чахийо шинаб жо йахъал нуцӏослӏо нисона
гьолцо гьоллос гьаьйда йеᴴйагьелло тӏекликьа чахийо жо гьоллол биджи йахъалъгъа
бетана гьолцо нисойо гьоллохъа тӏекликьа чахна гей масигь азаб акъуба нилӏна угъос угъона лъанасла водиъ шунаъаш аьгъиъца
иерусалимлиъкьā муьхобалъна къацӏцӏола халкъилахъа мунагьла чурзи йовагьцала аллагьлилъдā муьвахолӏо гьолцола цāᴴйакьа гьулина нисослӏо
мизол вагьли къацӏцӏо гьаькъкъаб гаьгьийолъи йегāйо миже нуьъла гей
диела або кьодо йохийо жо гьаколъечӏе до мизодой йēᴴш вагьли гьаьлкӏолъи кьоддāс мизодой йоᴴкъоцал иерусалим шагьарбаъ бече
иса гьоллōл иерусалимлиъис бетанийалиъикцал бейажейо кōдана гувацӏонна баркат гулалӏо нисойо
иса гьоллол доьъана богьна гьули гьаьтеэчена гьаᴴсаъ эᴴкьена оъийо
гьоллōл сикӏо лӏийодā бейакийо бета йукъа разилъилакьа иерусалимлиъ мекьейо
гьолълъогъа муьгъаттā гьоллōл аллагьлила билӏоъ бечейо аллагьлил воддиъ тасбигьна йогьна амин
анкьилала аьᴴйдāла водиъ хискьа къайкьа гьиде гьаьдур йōйо кӏетӏо маьгь гаьгьийо йеᴴлъна йежена ийōл мекьейо шунакьа
амма гьоллол шунакьа аьᴴйдā йецокьа гулло кьало атāкӏна йиᴴхъос
эᴴдобаклъо кьоддāла исас жаназа шунаъ михъаъас
гьолълъокьа гьикмат бахъна сийона йовал йикъечӏе гьихбалъоваъ гьоллодой аьᴴйдā эчеш кӏетӏо бабало лъицӏо лъичӏейā къона сукӏо
гьийабачӏейахъа ийōл лӏийодā муьвакъона бечена бегабалъ гьогло къонина гьоллохъа нисойо
суд миже бувагъовāъ эᴴдо чӏагояб сукӏо иᴴзца гьули гьолӏоъ гаьъа гьули угъоваъас кьāь чӏаго ахъна йакӏкьа йоᴴкъола галилеялиъ гаьгьийа мехлаъ гьокцо мизохъа нисойо жо
аьдамлис оьжо гьакъкъа мунагьлāд бовацӏийа аьдамлāхъа ницца бета гьолло гьули хъанчлилъ охонна икьеш амма угъона лъанасла водиъ гьули кьāь чӏаго ахъца лӏо
гьолло ийолāл иса нисойо жо йакӏкьа йоᴴкъойо
шунакьаш мокъолъ ийолā вагьло хабар мēйо исала ацӏон сид гьицала чапарлихъана гьулāзу бадло асгьаблāхъана
гьоллōл ийōл зувакъойо мариян магдаленана иоаннана якъубис ийо мариянна баддōнна ийолā чапарлāхъа вагьлозу хабар мēйо
асгьаблāл гицӏийо вагьгāзу хабар гейлӏона ийолāла хабалликьа гьоллōл боьважеэш
амма вагьаллиъисзу петер аьгъиъна чӏалликьа эᴴкьейо шунакьа эᴴдона эᴴкьена говацӏолъ мусровāъ бади сийона жо йиᴴхъеэш гьулиъ гьикматна ахъна гьули кьāь билӏогъа эᴴкьейо
вагьалълъозу водиъ исас къона асгьаб иерусалимлиъис ацӏона гьоᴴс киламетралаъ цӏиходā гаьгьийа эммауслӏо нисоцала аьлӏаъ эᴴкьеш зукъойо
къацӏцӏо йахъийа жойлала хабарликьа зукъойо гьоллōл
йахъийо йеᴴкьейо жо йакӏкьа йоᴴкъонна бикълабашена мекьешлаъ жу иса гьоллодойна гьицакна къацӏо эᴴкьеш зукъойо
амма аллагьли иса гьоллол икъал ойэш гьоллола гьаьйдāьгъа аьᴴйдā пардав гунна зукъойо
иса гьоллохъа нисолло лъинисди миже бикълабашеш гьиногьид мекьешлаъ
пашманлъилаъ мекьецас гьоллōл беченувацӏийо сидцойла клеопа цāᴴ гаьгьийасола исахъа нисойо вагьалӏо водлāъ иерусалимлиъ мокъовāъ эᴴдо йахъийо жо йикъаъцас гьоᴴс мийāъ зогъассаъ
лъинис лӏо нисолло иса назаретлила исас лӏо нисона жаваб нилӏийо гьолло гьули зукъойо аллагьлидойна къацӏцӏо халкъиладойна аьᴴйдā гьини богьцала гьаьлтӏиласна йаьжисна гьаьлкӏолъи гаьгьийо авараг
амма букъā гьаькимлāна гьули икьал гьоькмо бойиллийо гьули хъанчлилъ охолло
вай илол гицӏна зукъойо вагьаллисо израиллис халкъ хъосар бовал оᴴкъойо сукӏо гейлӏона гьуна жейса лъанас водо гей вагьли жо йахънас
амма гьоᴴсо илла ийолā мēйа хабарли иле гьикмат бōйо жейса хискьа къайкьа мекьена зукъойо гьоллōл исала шунакьа
гьогцос жаназана михъечӏе гьуги чӏаго гейлӏо нисоцас малаикла бегабāйолӏо нисона ийōл кьāь мокъойо
илоъ эᴴдос саддōл шунакьа мекьелъ ийолā нисогъа шунаъ жу иса иᴴхъеэш
вагьлиъис иса гьоллохъа нисойо авараглā аьᴴйдāжу нисоцала жойлакьа боьважал баькъкъāъ йакӏис аьгьмакъабла аьдамла гей миже
масигьли азаб акъуба гьекези бовал нуцӏаъасди вагьлāйаъ гьули гьинила букъа рецлиъ оᴴкъал нуцӏос зукъойо
мусакьалакьā уьхолъна къацӏцӏā авараглана бакӏкьа мокъонна гьинис тӏеклāкьа чахийо шинаб жо биджи йōйо иса гьоллол
гьаᴴже гьоллōл гьоглӏо аьлӏадой мокъаллъейо иса эченоцӏечӏе эᴴкьецас хел бōйо
бохъна боъца нишеш мехна мокъос илогъой къацӏо вагьалӏо аьлӏаъ нише эчелӏо нисона гьарзи йōйо гьолцохъа рази ахъна исана гьоллогъой нише эцал билӏоъ эᴴдокийо
бесал муьхобалълъо иса рец бакълис доьъана богьна букӏинна баьба нилӏийо гьоллохъа
вагьлиъис аьᴴйдāш пардавна йолъона гьоллос гьаьйда йеᴴйагьейо иса гаьгьийолъи икъейо амма иса гьоллол эгāъцас ахъийо
бета гьолло сидхъа гьоᴴсо нисойо гьиногьид гьидехъа икълашена тӏеклāкьа гаьгьийо хабар биджи бōслаъ цӏоъцой зукъеэшди илос йакӏода
вагьаллиъисзу гьоллōл баьгъбаъна иерусалимлиъ кьāь мекьейо шагьарбаъ эᴴдобаклъо гьоллол мийахъойо ацӏона гьоᴴс чапарна гьулāзу баддōл аьдамлана асгьаблана
гьодло гьоллохъа нисойо унгосалда кьоддāс иса чӏаго ахъна гей шунаъас аьгъиъийо гьули симонил эгана
гьодлона мēйо гьидегъой къацӏо иса гьид зукъовас бесцалаъ баьба букӏиллъо гьидел гьули иса гаьгьийолъи икъейас хабар
вагьлā гьоллōл бикълабашешлаъ салам алайкумлӏо нисона иса гьоллокьа кьодо оᴴкъойо
гьийабачӏена гьаьл хуьжона гьихбалъовā гьодлол гицӏийо вагьло бувагъовāс ругь зогъцалӏо гьидедой мокъона
иса гьоллохъа нисойо суд миже гьийабачӏена суд мизола йакӏиъ шаклъи гей
гуцӏобахъ дӣхъа гьуна дие кōда гьуна дие хаьбā до мизодой аьᴴйдā эцокьа эчена гей кō йеᴴхенна хал бова мижезу бувагъовāла ругьлис лӏоьᴴвāна лӏоьᴴвāкьа хона йахъцади диела магъокьа вагьли гей
вагьлāна нисона иса гьинис кōдана хаьбāна гьоллол йегабалло
йилӏа разина гьайран гьикматна бахъийахъа боьважечӏецойна бегабалъ иса бесал кен гаьъадлӏо нисолло
гьолло исахъа нилӏийо зизā бисалис роъил
гьоллодой аьᴴйдāкьа бокчина муьхъийо гьинил нилӏийо биса
бета иса гьоллохъа нисойо гьуна до гьоггōлъо нисова йаьжлāш маъна мусалана бадло авараглāла тӏеклāкьана забурлāкьана дӣкьас чахийо шинаб жо йахъал нуцӏослӏо нисона
гьолцо гьоллос гьаьйда йеᴴйагьелло тӏекликьа чахийо жо гьоллол биджи йахъалъгъа
бетана гьолцо нисойо гьоллохъа тӏекликьа чахна гей масигь азаб акъуба нилӏна угъос угъона лъанасла водиъ шунаъаш аьгъиъца
иерусалимлиъкьā муьхобалъна къацӏцӏола халкъилахъа мунагьла чурзи йовагьцала аллагьлилъдā муьвахолӏо гьолцола цāᴴйакьа гьулина нисослӏо
мизол вагьли къацӏцӏо гьаькъкъаб гаьгьийолъи йегāйо миже нуьъла гей
диела або кьодо йохийо жо гьаколъечӏе до мизодой йēᴴш вагьли гьаьлкӏолъи кьоддāс мизодой йоᴴкъоцал иерусалим шагьарбаъ бече
иса гьоллōл иерусалимлиъис бетанийалиъикцал бейажейо кōдана гувацӏонна баркат гулалӏо нисойо
иса гьоллол доьъана богьна гьули гьаьтеэчена гьаᴴсаъ эᴴкьена оъийо
гьоллōл сикӏо лӏийодā бейакийо бета йукъа разилъилакьа иерусалимлиъ мекьейо
гьолълъогъа муьгъаттā гьоллōл аллагьлила билӏоъ бечейо аллагьлил воддиъ тасбигьна йогьна амин
